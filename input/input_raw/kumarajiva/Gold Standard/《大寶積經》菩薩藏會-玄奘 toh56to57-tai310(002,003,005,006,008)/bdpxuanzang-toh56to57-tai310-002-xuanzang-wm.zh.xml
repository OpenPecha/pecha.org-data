<?xml version='1.0' encoding='utf-8'?>
<text>
  <p id="1">
    <s id="1:1">[3]大寶積經卷[＊]第三十六_[4]大唐三藏[＊]法師玄奘[＊]奉_詔譯_菩薩藏會第十二之二_金毘羅天受記品第二_</s>
    <s id="1:2">爾時世尊於彼中道不移其處，令諸長者建立聖果。</s>
  </p>
  <p id="2">
    <s id="2:1">以如來威勢入王舍城，</s>
    <s id="2:2">四眾圍繞容儀庠序。</s>
  </p>
  <p id="3">
    <s id="3:1">時有護王舍城諸天、藥叉、大善神王，名金毘羅，作如是念：</s>
    <s id="3:2">「今者如來形相殊異，於世間中最勝難遇，堪受人天之所供養。我等今當應以種種上妙供具奉獻如來。」</s>
  </p>
  <p id="4">
    <s id="4:1">作是念已，便以最勝飲食具足香味成就妙色奉上於佛。</s>
  </p>
  <p id="5">
    <s id="5:1">爾時世尊愍其所獻故為納受。</s>
  </p>
  <p id="6">
    <s id="6:1">時金毘羅王所領大藥叉眾六萬八千，在虛空中咸生隨喜，以清遠音唱言：「善哉善哉。」</s>
  </p>
  <p id="7">
    <s id="7:1">時金毘羅即以此義告其眾曰：</s>
    <s id="7:2">「我已奉佛上妙供具，汝等亦應以諸供養施苾芻僧，</s>
    <s id="7:3">當令汝等於長夜中利益安樂。」</s>
  </p>
  <p id="8">
    <s id="8:1">諸藥叉眾受王教已，即以上供施苾芻僧。</s>
  </p>
  <p id="9">
    <s id="9:1">時諸僧眾哀受其供。</s>
  </p>
  <p id="10">
    <s id="10:1">_爾時世尊為乞食故入王舍城，既得食已，將還所止。</s>
  </p>
  <p id="11">
    <s id="11:1">時有無量千眾天、龍、藥叉、健達縛、阿素洛、揭路荼、緊捺洛、牟呼洛伽，及無量千人與非人，又有無量拘胝那庾多百千眾生，隨從佛後。</s>
  </p>
  <p id="12">
    <s id="12:1">爾時如來往彼最勝寬廣之地，敷如常座而坐其上。</s>
  </p>
  <p id="13">
    <s id="13:1">時金毘羅與其部從，即持種種天曼陀羅花、殟鉢羅花、鉢特摩花、拘貿陀花、奔荼利花，復持種種天旃檀末諸供養具，而散於佛，</s>
    <s id="13:2">所謂勝散、大勝散、妙散、大妙散。作如是等慇懃散已，合掌佛前禮敬而住。</s>
  </p>
  <p id="14">
    <s id="14:1">_爾時如來知金毘羅及其大眾心之所念，即便微笑。</s>
  </p>
  <p id="15">
    <s id="15:1">諸佛常法，現微笑時，從其面門出種種無量色光，</s>
    <s id="15:2">所謂青、黃、赤、白、紅色、銀色及水精色，</s>
    <s id="15:3">其光遍照無量無邊一切世界，日月威光掩蔽不現，</s>
    <s id="15:4">下照地獄令彼悅樂，乃至上[5]踊至於梵世。</s>
  </p>
  <p id="16">
    <s id="16:1">所應作已而復還來，右繞七匝，</s>
    <s id="16:2">或於世尊頂上而沒，或從兩肩，或從兩膝而滅沒者。</s>
  </p>
  <p id="17">
    <s id="17:1">諸佛常法，若授地獄眾生記時，爾時光明兩足下沒；</s>
    <s id="17:2">若授畜生，光從背沒；</s>
    <s id="17:3">若授鬼趣，從身前沒；</s>
    <s id="17:4">若授人道，從左脇沒；</s>
    <s id="17:5">若授天趣，從右脇沒；</s>
    <s id="17:6">若授聲聞，從兩膝沒；</s>
    <s id="17:7">若授獨覺，從兩肩沒；</s>
    <s id="17:8">若佛世尊授諸菩薩摩訶薩阿耨多羅三藐三菩提記時，爾時光明從頂上沒。</s>
  </p>
  <p id="18">
    <s id="18:1">時長老阿難陀既覩世尊微笑光明，以七條衣覆左肩已，</s>
    <s id="18:2">偏袒右肩右膝著地，合掌禮足，以頌問曰：</s>
    <s id="18:3">「照世依怙者，何故放光明？利益世間尊，何緣現微笑？</s>
  </p>
  <p id="19">
    <s id="19:1">誰今下聖種，為佛菩提因？</s>
  </p>
  <p id="20">
    <s id="20:1">今為誰授記？</s>
  </p>
  <p id="21">
    <s id="21:1">誰應住解脫？</s>
  </p>
  <p id="22">
    <s id="22:1">大雄猛導師，非無因而笑，</s>
    <s id="22:2">願牟尼當說，現光之所為？ 」</s>
    <s id="22:3">爾時世尊即便以頌報阿難曰：</s>
    <s id="22:4">「金毘羅淨心，奉獻諸供具，救世依怙者，故現斯微笑。</s>
  </p>
  <p id="23">
    <s id="23:1">捨神王報已，往三十三天，</s>
    <s id="23:2">受彼天福盡，上生焰摩天，</s>
    <s id="23:3">又生覩史[6]多，受諸天欲樂，</s>
    <s id="23:4">福盡生人中，興為智慧王，</s>
    <s id="23:5">王四洲人主，自在轉輪帝。</s>
  </p>
  <p id="24">
    <s id="24:1">捨後人王已，便生梵世天，</s>
    <s id="24:2">天上及人中，數往來不息，二十拘胝劫，常感諸妙樂。</s>
  </p>
  <p id="25">
    <s id="25:1">最後捨王位，出家求佛道，</s>
    <s id="25:2">眾緣具足已，成究竟菩提。</s>
  </p>
  <p id="26">
    <s id="26:1">三萬諸藥叉，由奉養於佛，便捨藥叉報，生三十三天。</s>
  </p>
  <p id="27">
    <s id="27:1">後見慈氏尊，復獲阿羅漢，既蒙授道化，即[1]各供諸佛。</s>
  </p>
  <p id="28">
    <s id="28:1">滿千藥叉眾，為住大菩提，由是善根故，不生諸惡趣。</s>
  </p>
  <p id="29">
    <s id="29:1">或有千藥叉，當供佛導師，求無上菩提，利益眾生故。</s>
  </p>
  <p id="30">
    <s id="30:1">或有二三千，持香花鬘等，當供養諸佛，為得佛菩提。</s>
  </p>
  <p id="31">
    <s id="31:1">或有千拘胝，當供諸佛已，修自體清淨，後證[2]入菩提。</s>
  </p>
  <p id="32">
    <s id="32:1">金毘子世羅，具大神通力，</s>
    <s id="32:2">亦發大願心，我當成等覺。</s>
  </p>
  <p id="33">
    <s id="33:1">曾供養諸佛，遍起於弘誓，</s>
    <s id="33:2">今復供養我，心趣無上道。</s>
  </p>
  <p id="34">
    <s id="34:1">由此善根力，捨諸弊惡趣，</s>
    <s id="34:2">當見慈氏尊，又獻拘胝蓋，</s>
    <s id="34:3">獻拘胝蓋已，復獻拘胝衣，</s>
    <s id="34:4">獻拘胝衣已，爾時便出家。</s>
  </p>
  <p id="35">
    <s id="35:1">具滿五百歲，專修行梵行，求最上菩提，利益眾生故。</s>
  </p>
  <p id="36">
    <s id="36:1">當成彼願故，修行施戒等，</s>
    <s id="36:2">如殑伽沙劫，精勤常不斷。</s>
  </p>
  <p id="37">
    <s id="37:1">如是汝當知，為示現故說，彼修行勝行，倍增過上數。</s>
  </p>
  <p id="38">
    <s id="38:1">如前說譬喻，殑伽沙劫數，得見彼諸佛，當修大供養。</s>
  </p>
  <p id="39">
    <s id="39:1">奇哉勝妙智，奇哉無上心，</s>
    <s id="39:2">諸眾大導師，名所不能顯。</s>
  </p>
  <p id="40">
    <s id="40:1">後當成正覺，一切眾生尊，</s>
    <s id="40:2">號名曰醫王，普聞十方界。</s>
  </p>
  <p id="41">
    <s id="41:1">七十拘胝歲，說法度眾生，</s>
    <s id="41:2">其兩足世尊，久當入寂滅。</s>
  </p>
  <p id="42">
    <s id="42:1">二十大集會，調伏眾生心，</s>
    <s id="42:2">最後一大會，經二百億歲。</s>
  </p>
  <p id="43">
    <s id="43:1">如所說大會，度無量聲聞，如聲聞數量，菩薩眾亦爾。</s>
  </p>
  <p id="44">
    <s id="44:1">利益眾生已，如來方涅槃，</s>
    <s id="44:2">正法住世間，經於百千歲。</s>
  </p>
  <p id="45">
    <s id="45:1">滿五百劫中，</s>
    <s id="45:2">是苾芻成佛，</s>
    <s id="45:3">於彼一一劫，千如來出現。</s>
  </p>
  <p id="46">
    <s id="46:1">諸有智慧者，當思法水灌，</s>
    <s id="46:2">應生勇猛心，行多聞正理。</s>
  </p>
  <p id="47">
    <s id="47:1">遠於非正理，</s>
    <s id="47:2">常修正理法，</s>
    <s id="47:3">應修習多聞，由此慧增長。</s>
  </p>
  <p id="48">
    <s id="48:1">四根本法義，濟度諸菩薩，</s>
    <s id="48:2">施戒聞捨法，</s>
    <s id="48:3">賢善菩提道。</s>
  </p>
  <p id="49">
    <s id="49:1">為眾說是法，最勝無上乘，</s>
    <s id="49:2">演布聲聞道，善斷諸疑網。</s>
  </p>
  <p id="50">
    <s id="50:1">諸有請問者，我今悉開許，</s>
    <s id="50:2">能說深妙法，照世者難遇。」</s>
  </p>
  <p id="51">
    <s id="51:1">爾時金毘羅子世羅即於佛前聞佛授記，歡喜踊躍得未曾有，</s>
    <s id="51:2">作如是念：「今者世尊將往鷲峯山王，我當復應於如來所殖少善根。」</s>
  </p>
  <p id="52">
    <s id="52:1">作是念已，告其眾曰：</s>
    <s id="52:2">「卿等當知，如來當發王舍大城，昇鷲峯山，</s>
    <s id="52:3">卿等宜可發勇猛心，隨其力能辦諸供養。」</s>
  </p>
  <p id="53">
    <s id="53:1">時彼世羅即與官屬，從王舍城至鷲峯山中間道路，屏除草穢、甎瓦、礫石、株[3]杌毒刺，</s>
    <s id="53:2">極令遍淨如明鏡面，</s>
    <s id="53:3">又以香水霑灑其地，</s>
    <s id="53:4">敷勝妙衣遍于中路，</s>
    <s id="53:5">散布名華量與人等，燒妙堅香順路普熏，列樹幢[4]旛懸諸寶蓋，於虛空中張施繒綵，條別間設羅布其上。</s>
  </p>
  <p id="54">
    <s id="54:1">又作種種天諸音樂，前後充滿。</s>
  </p>
  <p id="55">
    <s id="55:1">其路極廣盡一箭道，皆遍覆以水生諸花，所謂殟鉢羅花、鉢特摩花、拘貿陀花、奔荼利花。又以鴛鴦勝鳥間錯其花行列道側。</s>
  </p>
  <p id="56">
    <s id="56:1">於彼道上，又以金縷繒綵而用敷之，</s>
    <s id="56:2">上施七寶所成殊妙等網遍覆于道。</s>
  </p>
  <p id="57">
    <s id="57:1">時彼世羅，於佛由路作如是等大莊嚴已，自化其身極令姝大，</s>
    <s id="57:2">與諸官屬歡喜踊悅，倍生欣慶發諸勝心，</s>
    <s id="57:3">所謂暢適心、</s>
    <s id="57:4">調善心、</s>
    <s id="57:5">柔軟心、</s>
    <s id="57:6">清淨心、</s>
    <s id="57:7">離蓋心、</s>
    <s id="57:8">充美心、</s>
    <s id="57:9">歸依佛心、</s>
    <s id="57:10">歸依法心、</s>
    <s id="57:11">歸依眾心、</s>
    <s id="57:12">不動菩提心、</s>
    <s id="57:13">不退轉心、</s>
    <s id="57:14">無等心、無等等心、</s>
    <s id="57:15">超過一切三界心、</s>
    <s id="57:16">於一切眾生起大慈心</s>
    <s id="57:17">起大悲心</s>
    <s id="57:18">起大喜心</s>
    <s id="57:19">起大捨心、</s>
    <s id="57:20">起一切佛法器心、</s>
    <s id="57:21">堅心、</s>
    <s id="57:22">固心、</s>
    <s id="57:23">不可壞心、</s>
    <s id="57:24">不朽敗心、</s>
    <s id="57:25">捨離聲聞獨覺地心、</s>
    <s id="57:26">成立一切菩薩地心。彼住如是諸勝心已，往如來所</s>
    <s id="57:27">頂禮佛足，</s>
    <s id="57:28">右繞三匝，</s>
    <s id="57:29">却住一面，合掌向佛而說頌曰：</s>
    <s id="57:30">「我已為世依，辦無上供養，佛為世間尊，演最上法者。</s>
  </p>
  <p id="58">
    <s id="58:1">十力皆成就，安住諸無畏，利益眾生事，如導師所作。</s>
  </p>
  <p id="59">
    <s id="59:1">具相三十二，八十隨形好，</s>
    <s id="59:2">世怙猶如日，流光遍於世。</s>
  </p>
  <p id="60">
    <s id="60:1">轉於妙法輪，最勝十二行，宣布深妙法，利益群生故。</s>
  </p>
  <p id="61">
    <s id="61:1">顯示諸神變，如佛之儀式，</s>
    <s id="61:2">為多拘胝眾，作諸利益事。</s>
  </p>
  <p id="62">
    <s id="62:1">未來諸大雄，祐世間如日，宣揚彼聖法，悟成無上智。</s>
  </p>
  <p id="63">
    <s id="63:1">為舍為救拔，為道[A1]為歸趣，為諸生盲眾，導之施慧眼。</s>
  </p>
  <p id="64">
    <s id="64:1">五趣眾生類，我當作依怙，解脫諸苦聚，如先佛所離。</s>
  </p>
  <p id="65">
    <s id="65:1">我為兩足尊，天中天日月，天帝那伽眾，阿素洛奉敬。</s>
  </p>
  <p id="66">
    <s id="66:1">所設諸供具，世無有等者，我作上妙業，無有相似者。</s>
  </p>
  <p id="67">
    <s id="67:1">如法[1]主世尊，具足三十二，上微妙福相，世無與等者。」</s>
  </p>
  <p id="68">
    <s id="68:1">爾時世尊為金毘羅子世羅而說頌曰：</s>
    <s id="68:2">「諸供大師者，為最上法因，</s>
    <s id="68:3">彼有情中勝，菩提不難得。</s>
  </p>
  <p id="69">
    <s id="69:1">供養照世間，光性世依怙，</s>
    <s id="69:2">諸天龍及人，所應供養者。</s>
  </p>
  <p id="70">
    <s id="70:1">悟上妙菩提，</s>
    <s id="70:2">坐最勝道樹，</s>
    <s id="70:3">摧伏諸惡魔，</s>
    <s id="70:4">為眾生說法。」</s>
  </p>
  <p id="71">
    <s id="71:1">爾時世尊，與無量百千天、龍、藥叉、羅剎、健達縛、緊捺洛、牟呼洛伽、人與非人，復有無量百千那庾多拘胝諸眾生等前後圍繞，佛於其中最居眾首。</s>
  </p>
  <p id="72">
    <s id="72:1">以如來大威德故、大神通故、大宗勢故、種種自在大變化故，</s>
    <s id="72:2">放大光明震動大地，</s>
    <s id="72:3">雨大蓮花滿虛空中，</s>
    <s id="72:4">鼓於百千那庾多拘胝天諸伎樂。</s>
  </p>
  <p id="73">
    <s id="73:1">時諸大眾歎未曾有，既覩神變倍加恭敬。</s>
  </p>
  <p id="74">
    <s id="74:1">爾時如來足步蓮花大如車輪，隨莊嚴道往鷲峯山王。</s>
  </p>
  <p id="75">
    <s id="75:1">既到彼已，告長老阿難陀曰：「汝為如來敷置勝座，所謂最上之座、法座、微妙座、勝過一切三界座、尊勝座、佛座、如來之座，我當於此坐，</s>
    <s id="75:2">為欲利益一切眾生故，說大乘菩薩行所依經，名《微妙吉祥大菩薩藏》。</s>
  </p>
  <p id="76">
    <s id="76:1">此經能令一切眾生疑山崩墮，此經能令一切眾生疑網斷絕，此經能令一切眾生疑根不生，此大乘經利益安樂諸眾生故，哀愍大眾及諸天、人，是故如來方為開闡。」</s>
  </p>
  <p id="77">
    <s id="77:1">爾時長老阿難陀，如佛所教敷施法座。</s>
  </p>
  <p id="78">
    <s id="78:1">時彼眾中有六十八拘胝天子，各捨上衣，</s>
    <s id="78:2">為如來故敷法座上。佛於其上如常敷座，</s>
    <s id="78:3">顧諸天子而說頌曰：</s>
    <s id="78:4">「諸天敷衣服，最勝上微妙，救世大導師，安處此法座。</s>
  </p>
  <p id="79">
    <s id="79:1">到諸法彼岸，</s>
    <s id="79:2">如來昇座已，</s>
    <s id="79:3">大地六種動，</s>
    <s id="79:4">令眾皆歡喜。</s>
  </p>
  <p id="80">
    <s id="80:1">放光照佛土，并[2]耀諸山王，</s>
    <s id="80:2">世尊現神通，濟度樂法者。</s>
  </p>
  <p id="81">
    <s id="81:1">諸天龍及人，鳩槃荼餓鬼，布怛那等眾，互相見無障。</s>
  </p>
  <p id="82">
    <s id="82:1">百千那庾多，拘胝諸天等，覩佛放光明，此時甚難遇。</s>
  </p>
  <p id="83">
    <s id="83:1">頻毘[3]娑羅王，諸大臣圍繞，來詣世依怙，最勝如來所。</s>
  </p>
  <p id="84">
    <s id="84:1">佛知天龍人，大眾皆坐已，</s>
    <s id="84:2">為利諸眾生，顧視於四方。</s>
  </p>
  <p id="85">
    <s id="85:1">告諸有疑者，當問兩足尊，</s>
    <s id="85:2">我將導世間，善斷諸疑網。」</s>
  </p>
  <p id="86">
    <s id="86:1">爾時三千大千世界所有眾生，為聽法者皆來集會。</s>
  </p>
  <p id="87">
    <s id="87:1">既聞如來說是法已，為聞法故靜息外緣，心住一境攝念而住。</s>
  </p>
  <p id="88">
    <s id="88:1">爾時世尊告長老大目揵連：</s>
    <s id="88:2">「汝今當知，有誰苾芻住在遠處未來會坐，當召令集。」</s>
  </p>
  <p id="89">
    <s id="89:1">時長老大迦葉在大雪山南面而住，</s>
    <s id="89:2">大目揵連憶念知已，</s>
    <s id="89:3">以神通力往彼白言：</s>
    <s id="89:4">「如來今者在鷲峯山，於大眾前為諸天魔、梵、沙門、婆羅門、天、人、阿素洛等，當說妙法。</s>
  </p>
  <p id="90">
    <s id="90:1">正待仁者可共往彼，勿令我等於法障礙。」</s>
  </p>
  <p id="91">
    <s id="91:1">時大迦葉語大目揵連言：</s>
    <s id="91:2">「汝且前往，吾尋後至。」</s>
  </p>
  <p id="92">
    <s id="92:1">作是語已，時大迦葉不起于座，化神通力入王舍城，</s>
    <s id="92:2">將從四部導眾而行，往鷲峯山</s>
    <s id="92:3">頂禮佛足，</s>
    <s id="92:4">於大眾中對於佛前不遠而坐。</s>
  </p>
  <p id="93">
    <s id="93:1">時大目揵連覩斯化已，</s>
    <s id="93:2">以神通力來至佛所，</s>
    <s id="93:3">乃見迦葉先已處座。</s>
  </p>
  <p id="94">
    <s id="94:1">白迦葉言：「尊者！成就速疾大神通[4]分，乃能不起本座現斯神化。」</s>
  </p>
  <p id="95">
    <s id="95:1">大迦葉言：</s>
    <s id="95:2">「世尊說汝神通第一。</s>
  </p>
  <p id="96">
    <s id="96:1">吾今微現，未可涉言。」</s>
  </p>
</text>
