<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ཀྱིས་ལམ་གྱི་བར་དུ་ཁྱིམ་བདག་ལྔ་བརྒྱ་ཙམ་པོ་མི་གཡོ་བའི་གནས་ལ་བཀོད་ནས་</s>
  </p>
  <p id="2">
    <s id="2:1">ཀུན་ནས་མཛེས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་ [276a.2]པོར་གཤེགས་སོ། །</s>
  </p>
  <p id="3">
    <s id="3:1">དེ་ནས་རྒྱལ་པོའི་ཁབ་ཀྱི་གྲོང་ཁྱེར་གྱི་ལྷ་རྣམས་དང་། གནོད་སྦྱིན་ཅི་འཇིགས་འདི་སྙམ་དུ་སེམས་ཏེ། </s>
  </p>
  <p id="4">
    <s id="4:1">བདག་ཅག་གིས་འདི་ལྟ་བུ་སྦྱིན་གནས་འཇིག་རྟེན་ན་ཤིན་ཏུ་དཀོན་པའི་བཅོམ་ལྡན་འདས་ལ་བསོད་སྙོམས་དབུལ་ལོ་སྙམ་མོ། །</s>
    <s id="4:2">དེ་ནས་གནོད་སྦྱིན་ཅི་འཇིགས་ [276a.3]ཀྱིས་བསོད་སྙོམས་ཁ་དོག་ཕུན་སུམ་ཚོགས་པ། དྲི་ཕུན་སུམ་ཚོགས་པ། རོ་ཕུན་སུམ་ཚོགས་པ། རེག་པ་ཕུན་སུམ་ཚོགས་པ་བཅོམ་ལྡན་འདས་ལ་ཕུལ་ནས་</s>
  </p>
  <p id="5">
    <s id="5:1">གནོད་སྦྱིན་ཅི་འཇིགས་ལ་ཐུགས་བརྩེ་བའི་སླད་དུ་བཅོམ་ལྡན་འདས་ཀྱིས་བསོད་སྙོམས་དེ་བཞེས་སོ། །</s>
  </p>
  <p id="6">
    <s id="6:1">བཅོམ་ལྡན་འདས་ [276a.4]ལ་གནོད་སྦྱིན་ཅི་འཇིགས་ཀྱིས་བསོད་སྙོམས་ཕུལ་མ་ཐག་ཏུ་དེ་ནས་དེའི་ཚེ་སྟེང་གི་བར་སྣང་ལས་ཅི་འཇིགས་ཀྱི་འཁོར་མང་པོ་གནོད་སྦྱིན་དྲུག་ཁྲི་བརྒྱད་སྟོང་གིས་ལེགས་སོ་ཞེས་བྱ་བ་བྱིན་ཏེ་རྗེས་སུ་ཡི་རང་བའི་སྒྲ་ཕྱུང་ངོ་། །</s>
  </p>
  <p id="7">
    <s id="7:1">དེ་ནས་དེའི་ཕྱིར་གནོད་སྦྱིན་ཅི་འཇིགས་ཀྱིས་རང་གི་འཁོར་ [276a.5]རྣམས་ལ་བོས་ཏེ། </s>
  </p>
  <p id="8">
    <s id="8:1">བདག་གིས་ནི་ད་གཟོད་དེ་བཞིན་གཤེགས་པ་ལ་བསོད་སྙོམས་ཕུལ་གྱིས། ཁྱེད་ཀྱིས་ནི་དགེ་སློང་གི་དགེ་འདུན་རྣམས་ལ་ཕུལ་ཅིག །</s>
  </p>
  <p id="9">
    <s id="9:1">དེ་ནི་ཁྱེད་རྣམས་ཀྱི་ཡུན་རིང་པོའི་དོན་དང་། ཕན་པ་དང་བདེ་བར་འགྱུར་རོ། །</s>
    <s id="9:2">གནོད་སྦྱིན་རྣམས་ཀྱིས་དགེ་སློང་གི་དགེ་ [276a.6]འདུན་ལ་བསོད་སྙོམས་ཕུལ་ནས་</s>
  </p>
  <p id="10">
    <s id="10:1">གནོད་སྦྱིན་དེ་དག་ལ་སྙིང་བརྩེ་བའི་ཕྱིར་དགེ་སློང་གི་དགེ་འདུན་གྱིས་ཀྱང་བསོད་སྙོམས་བླངས་སོ། །</s>
  </p>
  <p id="11">
    <s id="11:1">དེ་ནས་བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་པ་ལས་དེས་བསོད་སྙོམས་བླངས་པར་མཁྱེན་ནས་ཕྱོགས་དེ་ནས་སླར་ [276a.7]ལོག་གོ །</s>
  </p>
  <p id="12">
    <s id="12:1">དེ་ལྟར་དེའི་ཚེ་ལྷ་སྟོང་ཕྲག་དུ་མ་དང་། ཀླུ་སྟོང་ཕྲག་དུ་མ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། ལྟོ་འཕྱེ་ཆེན་པོ་སྟོང་ཕྲག་དུ་མ་དང་། མི་དང་མི་མ་ཡིན་པ་སྟོང་ཕྲག་དུ་མ་དང་། སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ [276b.1]ཕྲག་དུ་མ་རྣམས་བཅོམ་ལྡན་འདས་གཤེགས་པའི་ཞབས་འབྲིང་དུ་དོང་ངོ་། །</s>
  </p>
  <p id="13">
    <s id="13:1">དེ་ནས་བཅོམ་ལྡན་འདས་ས་ཕྱོགས་ཡངས་ཤིང་རྒྱ་ཆེ་བ་ཞིག་ཏུ་གཤེགས་ཏེ་བྱོན་ནས་གདན་བཤམས་པ་ལ་བཞུགས་སོ། །</s>
  </p>
  <p id="14">
    <s id="14:1">དེ་ནས་གནོད་སྦྱིན་ཅི་འཇིགས་འཁོར་དང་བཅས་པས་ལྷའི་མེ་ཏོག་ [276b.2]མན་དཱ་ར་དང་། ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་དང་། ལྷའི་ཙན་དན་གྱི་ཕྱེ་མ་བླངས་ཏེ་བཅོམ་ལྡན་འདས་ལ་མཆོད་པ་བྱ་བའི་ཕྱིར་བཅོམ་ལྡན་འདས་ལ་གཏོར།</s>
  </p>
  <p id="15">
    <s id="15:1">མངོན་པར་གཏོར། མངོན་པར་རབ་ཏུ་གཏོར་ཏོ། ། གཏོར་མངོན་པར་གཏོར། [276b.3]མངོན་པར་རབ་ཏུ་གཏོར་ནས་ཐལ་མོ་སྦྱར་ཏེ་ཕྱག་འཚལ་ནས་བཅོམ་ལྡན་འདས་ཀྱི་སྤྱན་སྔར་འདུག་གོ །</s>
  </p>
  <p id="16">
    <s id="16:1">དེ་ནས་བཅོམ་ལྡན་འདས་ཀྱིས་གནོད་སྦྱིན་ཅི་འཇིགས་ཀྱི་བསམ་པ་ཡང་མཁྱེན། དེའི་འཁོར་གནོད་སྦྱིན་མང་པོའི་བསམ་པ་ཡང་མཁྱེན་ནས་འཛུམ་པ་མཛད་དོ། །</s>
  </p>
  <p id="17">
    <s id="17:1">ཆོས་ [276b.4]ཉིད་ནི་འདི་ཡིན་ཏེ།  ནམ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེ་ན་ཞལ་གྱི་སྒོ་ནས་འོད་ཟེར་ཁ་དོག་དུ་མ་ཁ་དོག་སྣ་ཚོགས་འདི་ལྟ་སྟེ།</s>
  </p>
  <p id="18">
    <s id="18:1">སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ལེ་བརྒན་དང་། ཤེལ་དང་། དངུལ་གྱི་ཁ་དོག་ལྟ་བུ་བྱུང་སྟེ། </s>
  </p>
  <p id="19">
    <s id="19:1">[276b.5]དེས་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བས་ཁྱབ་པར་བྱས་ནས་ཉི་མ་དང་ཟླ་བའི་གཟི་བརྗིད་མེད་པར་བྱས་ཏེ། </s>
  </p>
  <p id="20">
    <s id="20:1">སེམས་ཅན་དམྱལ་བ་པའི་སེམས་ཅན་ནས་ཚངས་པའི་འཇིག་རྟེན་གྱི་བར་དུ་མངོན་པར་འཕགས་ཏེ། </s>
  </p>
  <p id="21">
    <s id="21:1">སླར་ལོག་ནས་བཅོམ་ལྡན་འདས་ལ་ལན་བདུན་བསྐོར་ [276b.6]བ་བྱས་ཏེ། </s>
  </p>
  <p id="22">
    <s id="22:1">ཁ་ཅིག་ནི་བཅོམ་ལྡན་འདས་ཀྱིས་དབུའི་གཙུག་ཏུ་ནུབ་བོ། །ཁ་ཅིག་ནི་ཕྲག་པར་ནུབ་བོ། །ཁ་ཅིག་ནི་པུས་མོར་ནུབ་བོ། །</s>
    <s id="22:2">ཆོས་ཉིད་ནི་འདི་ཡིན་ཏེ། ནམ་སངས་རྒྱས་བཅོམ་ལྡན་འདས་རྣམས་སེམས་ཅན་དམྱལ་བ་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ [276b.7]ཟེར་ཞབས་གཉིས་ཀྱི་འོག་ཏུ་ནུབ་པར་འགྱུར་རོ། །</s>
    <s id="22:3">ནམ་དུད་འགྲོའི་སྐྱེ་གནས་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ཟེར་སྣམ་ལོགས་སུ་ནུབ་པར་འགྱུར་རོ། །</s>
    <s id="22:4">ནམ་གཤིན་རྗེའི་འཇིག་རྟེན་པའི་སེམས་ཅན་རྣམས་ལ་ལུང་སྟོན་པ་དེ་ན་འོད་ཟེར་མདུན་དུ་ནུབ་པར་འགྱུར་རོ། །</s>
    <s id="22:5">[277a.1]ནམ་མི་རྣམས་ལ་ལུང་སྟོན་པ་དེ་ན་འོད་ཟེར་གཡོན་དུ་ནུབ་པར་འགྱུར་རོ། །</s>
    <s id="22:6">ནམ་ལྷ་རྣམས་ལ་ལུང་སྟོན་པ་དེ་ན་འོད་ཟེར་གཡས་སུ་ནུབ་པར་འགྱུར་རོ། །</s>
    <s id="22:7">ནམ་ཉན་ཐོས་རྣམས་ལ་ལུང་སྟོན་པ་དེ་ན་འོད་ཟེར་པུས་མོར་ནུབ་པར་འགྱུར་རོ། །</s>
    <s id="22:8">ནམ་རང་སངས་རྒྱས་རྣམས་ [277a.2]ལ་ལུང་སྟོན་པ་དེ་ན་འོད་ཟེར་ཕྲག་པར་ནུབ་པར་འགྱུར་རོ། །</s>
    <s id="22:9">ནམ་སངས་རྒྱས་བཅོམ་ལྡན་འདས་རྣམས་ཀྱིས་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པ་དེ་ན་འོད་ཟེར་སྟེང་གི་དབུའི་གཙུག་གི་མཚམས་སུ་ནུབ་པར་འགྱུར་རོ། །</s>
    <s id="22:10">ཚེ་དང་ལྡན་པ་ [277a.3]ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་སྟེ་མཐོང་ནས་ཆོས་གོས་ཕྲག་པ་གཅིག་ཏུ་བགོས་ཏེ་</s>
  </p>
  <p id="23">
    <s id="23:1">པུས་མོ་གཡས་པའི་ལྷ་ང་ས་ལ་བཙུགས་ནས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ [277a.4]ཏོ། །</s>
  </p>
  <p id="24">
    <s id="24:1">ཅི་རྒྱུས་འཇིག་རྟེན་སྣང་མཛད་པ། །འཇིག་རྟེན་ཀུན་ལ་སྨན་པའི་སླད། །འཇིག་རྟེན་མགོན་པོ་འོད་མཛད་པ། །ཅི་ཞིག་སླད་དུ་འཛུམ་པ་བསྟན། །</s>
  </p>
  <p id="25">
    <s id="25:1">སངས་རྒྱས་ཀྱི་ནི་བྱང་ཆུབ་ཕྱིར། །དེ་རིང་སུ་ཡིས་ས་བོན་བཏབ། །</s>
  </p>
  <p id="26">
    <s id="26:1">དེ་རིང་སུ་ལ་ལུང་ཡང་སྟོན། །</s>
  </p>
  <p id="27">
    <s id="27:1">གང་ཞིག་ཐར་ཕྱིར་རབ་ཏུ་ [277a.5]ཞུགས། །</s>
  </p>
  <p id="28">
    <s id="28:1">དཔའ་བོ་རྣམ་པར་འདྲེན་པ་རྣམས། །རྒྱུ་མ་མཆིས་པར་འཛུམ་མི་མཛད། །</s>
  </p>
  <p id="29">
    <s id="29:1">ཐུབ་པ་ཅི་སླད་འཛུམ་པ་བསྟན། །འོད་ཟེར་དོན་ནི་བཤད་དུ་གསོལ། །</s>
  </p>
  <p id="30">
    <s id="30:1">དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་ཚིགས་སུ་བཅད་པ་འདི་དག་གིས་སླར་གསུངས་པ། །</s>
    <s id="30:2">[277a.6]འཇིག་རྟེན་མགོན་པོ་སྐྱོབ་པ་ལ། །ཅི་འཇིགས་རབ་ཏུ་དད་སེམས་ཀྱིས། །བསོད་སྙོམས་དག་ནི་ཕུལ་བས་ན། །དེ་ལྟར་དེ་ཕྱིར་འཛུམ་པ་མཛད། །</s>
  </p>
  <p id="31">
    <s id="31:1">གནོད་སྦྱིན་འདི་ནས་ཤི་འཕོས་ནས། །སུམ་ཅུ་རྩ་གསུམ་འགྲོ་བར་འགྱུར། །</s>
  </p>
  <p id="32">
    <s id="32:1">སུམ་ཅུ་གསུམ་ནས་ཤི་འཕོས་ནས། །འཐབ་བྲལ་ [277a.7]དུ་ཡང་འགྲོ་བར་འགྱུར། །</s>
  </p>
  <p id="33">
    <s id="33:1">འཐབ་བྲལ་ནས་ནི་དགའ་ལྡན་འགྲོ། །འདོད་ལ་འདོད་པས་དགར་བྱས་ནས། །</s>
  </p>
  <p id="34">
    <s id="34:1">མི་ཡི་ནང་དུ་སྐྱེ་འགྱུར་ཏེ། །རྒྱལ་པོ་རྫུ་འཕྲུལ་ལྡན་པར་འགྱུར། །</s>
  </p>
  <p id="35">
    <s id="35:1">འཁོར་ལོས་སྒྱུར་བ་མི་ཡི་དབང་། །གླིང་བཞི་དག་གི་དབང་པོ་སྟེ། །</s>
  </p>
  <p id="36">
    <s id="36:1">མི་ཡི་འཇིག་རྟེན་ཤི་འཕོས་ [277b.1]ནས། །ཚངས་པའི་འཇིག་རྟེན་འགྲོ་བར་འགྱུར། །</s>
  </p>
  <p id="37">
    <s id="37:1">བསྐལ་པ་བྱེ་བ་ཉི་ཤུར་ནི། །རྟག་ཏུ་བསྟི་སྟང་བྱས་པར་འགྱུར། །ལྷ་ཡི་ནང་དང་མི་ནང་དུ། །ཡང་དང་ཡང་ནི་ཀུན་ཏུ་འགྲོ། །</s>
  </p>
  <p id="38">
    <s id="38:1">ཕྱིས་དེ་རྒྱལ་སྲིད་བོར་ནས་ནི། །ཁྱིམ་མེད་པར་ཡང་རབ་ཏུ་འབྱུང་། །</s>
  </p>
  <p id="39">
    <s id="39:1">རྐྱེན་གྱིས་བྱང་ཆུབ་ [277b.2]ཐོབ་འགྱུར་ཏེ། །དེར་ནི་མཐའ་ཡང་ཐུག་པར་འགྱུར། །</s>
  </p>
  <p id="40">
    <s id="40:1">གནོད་སྦྱིན་དག་ནི་སུམ་ཁྲི་རྣམས། །གནོད་སྦྱིན་སྐྱེ་གནས་འཕོས་གྱུར་ནས། །སུམ་ཅུ་རྩ་གསུམ་སྐྱེ་བར་འགྱུར། །སངས་རྒྱས་ལ་ནི་གུས་བྱས་ནས། །</s>
  </p>
  <p id="41">
    <s id="41:1">སངས་རྒྱས་བྱམས་པ་མཐོང་གྱུར་ཅིང་། །དེ་ན་མཐར་ [277b.3]ནི་ཐུག་འགྱུར་ཏེ། །དགྲ་བཅོམ་པ་ཡང་ཐོབ་འགྱུར་ན། །སྟོན་པ་ལ་ནི་སུ་མི་མཆོད། །</s>
  </p>
  <p id="42">
    <s id="42:1">གནོད་སྦྱིན་སྟོང་དུ་ཚང་བ་རྣམས། །བྱང་ཆུབ་མཆོག་ལ་རབ་ཞུགས་པས། །དེ་དག་དགེ་བའི་རྩ་བ་དེས། །ནམ་དུའང་ངན་འགྲོར་འགྲོ་མི་འགྱུར། །</s>
  </p>
  <p id="43">
    <s id="43:1">ཁ་ཅིག་སྲོག་ཆགས་ཀུན་ཕན་ [277b.4]ཕྱིར། །བྱང་ཆུབ་དམ་པ་རབ་ཚོལ་ཞིང་། །སངས་རྒྱས་འདྲེན་པ་སྟོང་རྣམས་ལ། །བཀུར་སྟི་དག་ནི་བྱེད་པར་འགྱུར། །</s>
  </p>
  <p id="44">
    <s id="44:1">ཁ་ཅིག་སངས་རྒྱས་བྱང་ཆུབ་ཕྱིར། །སྟོང་ཕྲག་གཉིས་དང་གསུམ་དག་ཀྱང་། །མེ་ཏོག་ཕྲེང་བ་དྲི་རྣམས་ཀྱིས། །མཆོད་པ་དག་ནི་བྱེད་པར་འགྱུར། ། </s>
  </p>
  <p id="45">
    <s id="45:1">[277b.5]དག་པ་བསྒོམས་པའི་བདག་ཉིད་ཅན། །འདྲེན་པ་བྱེ་བ་ཕྲག་སྟོང་ལ། །ཁ་ཅིག་བཀུར་སྟི་བྱེད་འགྱུར་ཏེ། །འདི་དག་ཕྱིས་ནི་བྱང་ཆུབ་རེག །</s>
  </p>
  <p id="46">
    <s id="46:1">དེ་ན་ཅི་འཇིགས་དེ་ཡི་བུ། །རི་བོ་ཞེས་བྱ་རྫུ་འཕྲུལ་ཆེ། །</s>
  </p>
  <p id="47">
    <s id="47:1">འཇིག་རྟེན་སངས་རྒྱས་བདག་གྱུར་ཅེས། །དེས་ཀྱང་སེམས་ནི་བསྐྱེད་པར་ [277b.6]གྱུར། །</s>
  </p>
  <p id="48">
    <s id="48:1">དེས་ནི་སངས་རྒྱས་བསྟི་སྟང་བྱས། །ཐམས་ཅད་དུ་ཡང་སྨོན་ལམ་བཏབ། །</s>
  </p>
  <p id="49">
    <s id="49:1">ང་མཐོང་ནས་ནི་མཆོད་བྱས་ཏེ། །བྱང་ཆུབ་ཕྱིར་ནི་སེམས་བཏུད་དོ། །</s>
  </p>
  <p id="50">
    <s id="50:1">དེ་ནི་དགེ་བའི་རྩ་བ་དེས། །ངན་འགྲོ་ཐམས་ཅད་སྤངས་གྱུར་ནས། །</s>
  </p>
  <p id="51">
    <s id="51:1">སངས་རྒྱས་བྱམས་པ་མཐོང་ནས་ནི། ། [277b.7]གདུགས་རྣམས་བྱེ་བ་འབུལ་བར་འགྱུར། །</s>
  </p>
  <p id="52">
    <s id="52:1">གདུགས་རྣམས་བྱེ་བ་ཕུལ་ནས་ནི། །ན་བཟའ་བྱེ་བ་འབུལ་བར་འགྱུར། །</s>
  </p>
  <p id="53">
    <s id="53:1">ན་བཟའ་བྱེ་བ་ཕུལ་ནས་ནི། །དེ་ཉིད་དུ་ཡང་རབ་ཏུ་འབྱུང་། །</s>
  </p>
  <p id="54">
    <s id="54:1">སྲོག་ཆགས་ཀུན་ལ་ཕན་པའི་ཕྱིར། །བྱང་ཆུབ་དམ་པ་རབ་ཚོལ་ཞིང་། །ལོ་ཡང་ལྔ་ [278a.1]བརྒྱ་ཚང་བར་ནི། །ཚངས་པར་སྤྱད་པ་སྤྱོད་པར་འགྱུར། །</s>
  </p>
  <p id="55">
    <s id="55:1">འདི་ལྟ་བུ་ཡི་རྣམ་གྲངས་ཀྱིས། །སྦྱིན་དང་ཚུལ་ཁྲིམས་ཡང་དག་སྤྱོད། །</s>
  </p>
  <p id="56">
    <s id="56:1">གང་གཱའི་བྱེ་མ་ཇི་སྙེད་པ། །དེ་སྙེད་བསྐལ་པར་སྤྱོད་པར་འགྱུར། །</s>
  </p>
  <p id="57">
    <s id="57:1">དཔེར་གསུངས་པ་ནི་དེ་སྙེད་དུ། །དེ་དག་ཁྱེད་ཀྱིས་ [278a.2]ཤེས་པར་གྱིས། །དེ་དག་དཔེར་ཡང་ཤེས་ནས་ནི། །དེ་བས་ལྷག་པར་སྤྱད་པར་གྱིས། །</s>
    <s id="57:2">སྔར་ནི་དཔེ་རྣམས་གང་བརྗོད་པ། །གང་གཱ་ཡི་ནི་བྱེ་སྙེད་ཀྱི། །དེ་སྙེད་སངས་རྒྱས་མཐོང་གྱུར་ནས། །དེ་དག་ཀུན་ལ་བསྟི་སྟང་བྱེད། །</s>
  </p>
  <p id="58">
    <s id="58:1">ཨེ་མའོ་ཡེ་ཤེས་ཨེ་མ་ཤེས། །ཨེ་མའོ་ [278a.3]བླ་ན་མེད་པའི་སེམས། །</s>
    <s id="58:2">སེམས་ཅན་ཀུན་གྱི་འདྲེན་པ་ནི། །དེ་ལྟར་ཞུམ་པར་མི་འགྱུར་རོ། །</s>
    <s id="58:3">དེ་ཕྱིས་སེམས་ཅན་ཀུན་གྱི་མཆོག །སངས་རྒྱས་སུ་ཡང་དེ་འགྱུར་ཏེ། །</s>
  </p>
  <p id="59">
    <s id="59:1">དེ་ནི་དེ་ཡི་མཚན་བཏགས་པ། །སྨན་པའི་རྒྱལ་པོར་རྣམ་པར་གྲགས། །</s>
  </p>
  <p id="60">
    <s id="60:1">ལོ་ནི་བྱེ་བ་བདུན་ཅུར་ [278a.4]ཡང་། །སྲོག་ཆགས་རྣམས་ལ་ཆོས་བསྟན་ཏེ། །</s>
  </p>
  <p id="61">
    <s id="61:1">ཕྱིས་གདོད་རྐང་གཉིས་གཙོ་བོ་ནི། །དེ་ནས་མྱ་ངན་འདས་པར་འགྱུར། །</s>
  </p>
  <p id="62">
    <s id="62:1">རབ་ཏུ་དུལ་བའི་སེམས་རྣམས་ཀྱི། །འདུས་པ་དག་ནི་ཉི་ཤུར་འགྱུར། །</s>
  </p>
  <p id="63">
    <s id="63:1">དེ་ལ་ཐ་མ་གཅིག་པོ་ནི། །དགེ་སློང་བྱེ་བ་ཉི་ཤུར་འགྱུར། །</s>
  </p>
  <p id="64">
    <s id="64:1">འདུས་པ་ [278a.5]རྣམས་ནི་གང་བརྗོད་པའི། །ཉན་ཐོས་དཔག་ཏུ་མེད་པ་སྟེ། །དེ་ཡི་ཉན་ཐོས་ཇི་སྙེད་པ། །བྱང་ཆུབ་ཞུགས་པའང་དེ་སྙེད་དོ། །</s>
  </p>
  <p id="65">
    <s id="65:1">སེམས་ཅན་རྣམས་ཀྱི་དོན་མཛད་ནས། །དེ་བཞིན་གཤེགས་པ་མྱ་ངན་འདས། །</s>
  </p>
  <p id="66">
    <s id="66:1">ལོ་ནི་བརྒྱ་ཕྲག་སྟོང་དག་ཏུ། །དེ་ཡི་དམ་ཆོས་གནས་པར་འགྱུར། ། </s>
  </p>
  <p id="67">
    <s id="67:1">[278a.6]བསྐལ་པ་ལྔ་བརྒྱ་ཚང་བར་ནི། །</s>
    <s id="67:2">སངས་རྒྱས་མང་པོ་འབྱུང་བར་འགྱུར། །</s>
  </p>
  <p id="68">
    <s id="68:1">བསྐལ་པ་གཅིག་ལའང་འབྱུང་བ་ནི། །དེ་ན་སྟོང་རྣམས་འབྱུང་བར་འགྱུར། །</s>
  </p>
  <p id="69">
    <s id="69:1">མི་རྣམས་མཁས་པ་གང་དག་ནི། །སངས་རྒྱས་ཆོས་རྣམས་བསྙེན་འདོད་པ། །</s>
    <s id="69:2">ཚུལ་བཞིན་མང་དུ་ཐོས་པ་དང་། །རབ་ཏུ་ [278a.7]འདུན་པ་ཉིད་དུ་བྱ། །</s>
  </p>
  <p id="70">
    <s id="70:1">ཚུལ་བཞིན་མ་ཡིན་རྣམ་པར་སྤོངས། །</s>
  </p>
  <p id="71">
    <s id="71:1">ཚུལ་བཞིན་ལ་ནི་རྟག་ཏུ་སྒོམས། །</s>
  </p>
  <p id="72">
    <s id="72:1">མང་དུ་ཐོས་པ་རབ་ཏུ་བྱ། །དེས་ནི་ཤེས་རབ་རྣམ་པར་འཕེལ། །</s>
  </p>
  <p id="73">
    <s id="73:1">བྱང་ཆུབ་སེམས་དཔའ་སྐྱོབ་པ་ཡི། །རྩ་བའི་དོན་ནི་ཆོས་བཞི་སྟེ། །</s>
  </p>
  <p id="74">
    <s id="74:1">སྦྱིན་དང་ཚུལ་ཁྲིམས་ཐོས་ [278b.1]དང་གཏོང་། །</s>
  </p>
  <p id="75">
    <s id="75:1">བྱང་ཆུབ་ཀྱི་ནི་ལམ་ལ་བཟང་། །</s>
  </p>
  <p id="76">
    <s id="76:1">བླ་ན་མེད་པའི་ཐེག་པ་མཆོག །བྱང་ཆུབ་ཀྱི་ནི་ལམ་ཡང་བསྟན། །</s>
  </p>
  <p id="77">
    <s id="77:1">ཐེ་ཚོམ་གཅོད་པ་བཟང་པོ་ཡིས། །ཉན་ཐོས་ཀྱི་ནི་ལམ་བསྟན་ཏོ། །</s>
  </p>
  <p id="78">
    <s id="78:1">སེམས་ཅན་གང་དག་འདི་འདོད་པ། །དེ་ལ་ངས་ནི་སྐབས་དབྱེའོ། །</s>
  </p>
  <p id="79">
    <s id="79:1">ཆོས་ [278b.2]རྣམས་ཀྱི་ནི་མཆོག་སྟོན་པ། །འཇིག་རྟེན་སྣང་མཛད་རྙེད་པར་དཀའ། །</s>
  </p>
  <p id="80">
    <s id="80:1">དེ་ནས་གནོད་སྦྱིན་ཅི་འཇིགས་ཀྱི་བུ་རི་བོ་འདི་སྙམ་དུ་སེམས་པར་གྱུར་ཏེ། །</s>
  </p>
  <p id="81">
    <s id="81:1">བཅོམ་ལྡན་འདས་འདི་ནས་རིའི་རྒྱལ་པོ་བྱ་རྒོད་ཀྱི་ཕུང་པོའི་རི་ལ་གཤེགས་ཞེས་གྲག་གིས། །བདག་གིས་བཅོམ་ལྡན་ [278b.3]འདས་ལ་དགེ་བའི་རྩ་བ་རྒྱ་ཆེན་པོ་ཞིག་སྐྱེད་དོ་སྙམ་མོ། །</s>
    <s id="81:2">དེ་ནས་གནོད་སྦྱིན་ཅི་འཇིགས་ཀྱི་བུ་རི་བོས་རང་གི་འཁོར་ལ་སྨྲས་པ།</s>
    <s id="81:3">གྲོགས་པོ་དག་ཤེས་པར་གྱིས་ཤིག །བཅོམ་ལྡན་འདས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་རིའི་རྒྱལ་པོ་བྱ་རྒོད་ཀྱི་ཕུང་པོའི་རི་ལ་ [278b.4]གཤེགས་ཀྱིས།</s>
    <s id="81:4">དེ་ལ་གྲོགས་པོ་དག་མཐུ་ཅི་ཡོད་པ་དང་། ཅི་ནུས་ཀྱིས་བཅོམ་ལྡན་འདས་ལ་མཆོད་པའི་ལས་ལ་སྤྲོ་བ་སྐྱེད་ཅིག །</s>
  </p>
  <p id="82">
    <s id="82:1">དེ་ནས་གནོད་སྦྱིན་ཅི་འཇིགས་ཀྱི་བུ་རི་བོ་གཡོག་དང་བཅས་པས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བཟུང་སྟེ།  རིའི་རྒྱལ་པོ་བྱ་རྒོད་ [278b.5]ཀྱི་ཕུང་པོའི་བར་གྱི་ལམ་དེ་ཐམས་ཅད་གསེག་མ་དང་། གྱོ་མོ་དང་། སྡོང་དུམ་དང་། ཚེར་མ་རྣམས་མེད་པར་བྱས་སོ། །</s>
  </p>
  <p id="83">
    <s id="83:1">མེ་ལོང་གི་དཀྱིལ་འཁོར་ལྟར་དག་པར་བྱས་སོ། །</s>
  </p>
  <p id="84">
    <s id="84:1">ལམ་དེ་དག་ཐམས་ཅད་བསལ་ནས་སྤོས་ཀྱི་ཆུས་ཀུན་ཏུ་ཆག་ཆག་བཏབ་བོ། །</s>
    <s id="84:2">ལམ་དེར་ [278b.6]གོས་ནི་མཚམས་མེད་པར་བཏིང་ངོ་། །</s>
  </p>
  <p id="85">
    <s id="85:1">ལམ་དེར་མི་གང་ཙམ་དུ་མེ་ཏོག་གིས་ཆལ་པར་བཀྲམ་མོ། །ལམ་དེ་དག་གདུགས་དང་། རྒྱལ་མཚན་དང་། བ་དན་གྱིས་ཤིན་ཏུ་བརྒྱན་ཏོ། །ལམ་དེ་བདུག་སྤོས་དམ་པའི་སྙིང་པོ་རབ་ཀྱི་སྣོད་ནས་བདུགས་སོ། ། སྟེང་གི་བར་སྣང་ལས་ [278b.7]དར་གྱི་ལྔ་ལྡིར་སྦྱངས་ཏེ།ཤིན་ཏུ་བརྒྱན་ཏོ། །</s>
  </p>
  <p id="86">
    <s id="86:1">ལམ་དེར་སིལ་སྙན་སྣ་ཚོགས་ཀྱི་སྒྲ་འཁྲོལ་བར་བྱས་སོ། །</s>
  </p>
  <p id="87">
    <s id="87:1">ལམ་དེ་ནས་མདའ་རྒྱང་གང་ཚུན་ཆད་ཙམ་མེ་ཏོག་ཨུད་པ་ལ་དང་། ཀུ་མུ་ད་དང་། པད་མ་དཀར་པོས་ཁེབས་ཤིང་ངུར་པ་སྒྲ་འབྱིན་པར་བྱས་སོ། །</s>
  </p>
  <p id="88">
    <s id="88:1">ལམ་དེར་གསེར་གླེབས་ [279a.1]པས་རབ་ཏུ་གཡོགས་སོ། །</s>
  </p>
  <p id="89">
    <s id="89:1">ལམ་དེ་གསེར་གྱི་དྲ་བ་དང་། རིན་པོ་ཆེ་སྣ་བདུན་གྱི་དྲ་བས་རབ་ཏུ་གཡོགས་སོ། །</s>
  </p>
  <p id="90">
    <s id="90:1">དེ་ནས་གནོད་སྦྱིན་ཅི་འཇིགས་ཀྱི་བུ་རི་བོས་ལམ་དུ་དེ་ལྟ་བུའི་བཀོད་པ་བྱས་ནས་ལུས་ཆེན་པོ་མངོན་པར་སྤྲུལ་ཏེ། </s>
  </p>
  <p id="91">
    <s id="91:1">འཁོར་དང་བཅས་པ་དགའ་མགུ་རངས་ [279a.2]རབ་ཏུ་དགའ་སྟེ། མོས་ཤིང་ཡིད་བདེ་བ་སྐྱེས་ནས།</s>
  </p>
  <p id="92">
    <s id="92:1">དགའ་བའི་སེམས་དང་།</s>
    <s id="92:2">བདེ་བའི་སེམས་དང་།</s>
    <s id="92:3">མཉེན་པའི་སེམས་དང་།</s>
    <s id="92:4">རྣམ་པར་དང་བའི་སེམས་དང་།</s>
    <s id="92:5">སྒྲིབ་པ་མེད་པའི་སེམས་དང་།</s>
    <s id="92:6">རབ་ཏུ་སིམ་པའི་སེམས་དང་།</s>
    <s id="92:7">སངས་རྒྱས་ལ་གཞོལ་བའི་སེམས་དང་།</s>
    <s id="92:8">[279a.3]ཆོས་ལ་གཞོལ་བའི་སེམས་དང་།</s>
    <s id="92:9">དགེ་འདུན་ལ་གཞོལ་བའི་སེམས་དང་།</s>
    <s id="92:10">བྱང་ཆུབ་ལས་མི་གཡོ་བའི་སེམས་དང་།</s>
    <s id="92:11">མི་བསྐྱོད་པའི་སེམས་དང་།</s>
    <s id="92:12">མི་མཉམ་པ་དང་མཉམ་པའི་སེམས་དང་།</s>
    <s id="92:13">འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་སེམས་དང་།</s>
    <s id="92:14">[279a.4]སེམས་ཅན་ཐམས་ཅད་ལ་བྱམས་པའི་སེམས་དང་།</s>
    <s id="92:15">སྙིང་རྗེའི་སེམས་དང་།</s>
    <s id="92:16">དགའ་བའི་སེམས་དང་།</s>
    <s id="92:17">བཏང་སྙོམས་ཀྱི་སེམས་དང་།</s>
    <s id="92:18">སངས་རྒྱས་ཀྱི་ཆོས་ཐམས་ཅད་ཀྱི་སྣོད་དུ་གྱུར་པའི་སེམས་དང་།</s>
    <s id="92:19">སྙིང་པོའི་སེམས་དང་།</s>
    <s id="92:20">བརྟན་པའི་སེམས་དང་།</s>
    <s id="92:21">མི་ [279a.5]ཕྱེད་པའི་སེམས་དང་།</s>
    <s id="92:22">མ་ཞིགས་པའི་སེམས་དང་།</s>
    <s id="92:23">ཉན་ཐོས་དང་། རང་སངས་རྒྱས་ཀྱི་སར་མི་ལྟུང་བའི་སེམས་དང་།</s>
    <s id="92:24">བྱང་ཆུབ་སེམས་དཔའི་ས་ཐམས་ཅད་བསྒྲུབ་པའི་སེམས་ཀྱིས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས</s>
  </p>
  <p id="93">
    <s id="93:1">བཅོམ་ལྡན་ [279a.6]འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="94">
    <s id="94:1">བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འདུག་གོ །</s>
  </p>
  <p id="95">
    <s id="95:1">ཕྱོགས་གཅིག་ཏུ་འདུག་ནས་གནོད་སྦྱིན་ཅི་འཇིགས་ཀྱི་བུ་རི་བོས་ཐལ་མོ་སྦྱར་ཏེ། བཅོམ་ལྡན་འདས་ལ་ཚིགས་སུ་བཅད་པ་འདི་དག་ [279a.7]གསོལ་ཏོ། །</s>
  </p>
  <p id="96">
    <s id="96:1">སངས་རྒྱས་འཇིག་རྟེན་རྣམས་ཀྱི་མཆོག །ཆོས་རྣམས་ཀྱི་ནི་དམ་པ་སྟོན། །འཇིག་རྟེན་མགོན་ལ་བདག་གིས་ནི། །བླ་ན་མ་མཆིས་མཆོད་པ་བགྱིས། །</s>
  </p>
  <p id="97">
    <s id="97:1">འདྲེན་པ་ཇི་ལྟར་མཛད་པ་བཞིན། །སྟོབས་བཅུ་དང་ནི་རབ་ལྡན་ཏེ། །མི་འཇིགས་པ་ལ་རབ་ [279b.1]གནས་ནས། །སེམས་ཅན་དོན་རྣམས་བགྱིད་པར་ཤོག །</s>
  </p>
  <p id="98">
    <s id="98:1">སུམ་ཅུ་རྩ་གཉིས་མཚན་རྣམས་དང་། །དཔེ་བྱད་བཟང་པོ་བརྒྱད་ཅུར་ལྡན། །</s>
  </p>
  <p id="99">
    <s id="99:1">འཇིག་རྟེན་མགོན་པོ་འོད་བྱེད་པ། །འཇིག་རྟེན་སྣང་བ་བྱེད་པར་ཤོག །</s>
  </p>
  <p id="100">
    <s id="100:1">སྲོག་ཆགས་ཀུན་ལ་ཕན་པའི་ཕྱིར། །སྙན་པའི་ཆོས་ [279b.2]ནི་རབ་སྟོན་ཅིང་། །རྣམ་པ་བཅུ་གཉིས་དམ་པ་ཡི། །ཆོས་ཀྱི་འཁོར་ལོ་བསྐོར་བར་ཤོག །</s>
  </p>
  <p id="101">
    <s id="101:1">རྒྱལ་བ་ཇི་ལྟ་དེ་བཞིན་དུ། །ཆོ་འཕྲུལ་རྣམས་ནི་རབ་སྟོན་ཅིང་། །</s>
    <s id="101:2">སྲོག་ཆགས་བྱེ་བ་དུ་མ་ཡི། །སེམས་ཅན་རྣམས་ཀྱི་དོན་བགྱིད་ཤོག །</s>
  </p>
  <p id="102">
    <s id="102:1">དཔའ་ཆེན་གང་རྣམས་མ་བྱོན་པ། ། [279b.3]འཇིག་རྟེན་མགོན་པོ་འོད་མཛད་ལྟར། །བྱང་ཆུབ་དམ་པ་རབ་རྟོགས་ནས། །ལམ་དེ་རབ་ཏུ་སྟོན་པར་ཤོག །</s>
  </p>
  <p id="103">
    <s id="103:1">སེམས་ཅན་ལྡོངས་པ་ཀུན་གྱི་ཕྱིར། །མིག་དང་ལྡན་པ་ཉིད་གྱུར་ཏེ། །གནས་དང་རྟེན་དང་སྐྱབས་དག་དང་། །དེ་བཞིན་དཔུང་གཉེན་འགྱུར་བར་ཤོག །</s>
  </p>
  <p id="104">
    <s id="104:1">[279b.4]ཇི་ལྟར་འདྲེན་པ་གྲོལ་མཛད་བཞིན། །འགྲོ་བ་ལྔར་ནི་སྐྱེས་པ་ཡི། །སྲོག་ཆགས་རྣམས་ཀྱི་མགོན་དུ་ཤོག །བདག་གིས་སྡུག་བསྔལ་ཀུན་ལས་དགྲོལ། །</s>
  </p>
  <p id="105">
    <s id="105:1">འཇིག་རྟེན་ན་ནི་མཚུངས་པ་ཡོད་མེད་པ། །ལྷ་དབང་ལྷ་མ་ཡིན་དང་ཀླུས་མཆོད་པ། །གཟི་བརྗིད་དག་ནི་མཐའ་ཡས་ [279b.5]འོད་མཛད་པ། །རྐང་གཉིས་མཆོག་ལ་བདག་གིས་མཆོད་པ་བགྱིས། །</s>
  </p>
  <p id="106">
    <s id="106:1">བདག་ནི་ལས་མཆོག་དམ་པ་འདི་དག་གིས། །མི་དབང་ས་སྟེང་མཆོག་ཏུ་གྱུར་པ་བཞིན། །</s>
    <s id="106:2">བསོད་ནམས་རབ་མཆོག་སུམ་ཅུ་གཉིས་མཚན་ལྡན། །ཆོས་ཀྱི་བདག་པོ་དེ་དང་འདྲ་བར་ཤོག །</s>
  </p>
  <p id="107">
    <s id="107:1">[279b.6]དེ་ནས་བཅོམ་ལྡན་འདས་ཀྱིས་གནོད་སྦྱིན་ཅི་འཇིགས་ཀྱི་བུ་རི་བོ་ལ་ཚིགས་སུ་བཅད་པ་དག་གིས་གསུངས་པ།</s>
    <s id="107:2">ཆོས་ཀྱི་དམ་པ་རྣམས་ཀྱི་ཕྱིར། །སྟོན་པའི་རིམ་གྲོ་གང་བྱེད་པ། །</s>
    <s id="107:3">སེམས་ཅན་རྣམས་ཀྱི་མཆོག་ཡིན་ཏེ། །དེ་དག་བྱང་ཆུབ་རྙེད་མི་དཀའ། །</s>
  </p>
  <p id="108">
    <s id="108:1">འཇིག་ [279b.7]རྟེན་མགོན་པོ་འོད་མཛད་པ། །འཇིག་རྟེན་སྣང་མཛད་མཆོག་ལ་ནི། །</s>
    <s id="108:2">ལྷ་དང་ཀླུ་དང་མི་རྣམས་ཀྱིས། །མཆོད་པ་བྱ་བར་འོས་པར་འགྱུར། །</s>
  </p>
  <p id="109">
    <s id="109:1">བྱང་ཆུབ་མཆོག་ཏུ་སངས་རྒྱས་ནས། །</s>
  </p>
  <p id="110">
    <s id="110:1">ཤིང་མཆོག་དྲུང་དུ་རབ་འདུག་སྟེ། །</s>
  </p>
  <p id="111">
    <s id="111:1">སྡིག་ཅན་བདུད་ལས་རྒྱལ་ནས་སུ། །</s>
    <s id="111:2">སྲོག་ཆགས་ [280a.1]རྣམས་ལ་ཆོས་སྟོན་ཏོ། །</s>
  </p>
  <p id="112">
    <s id="112:1">དེ་ནས་བཅོམ་ལྡན་འདས་ལྷ་སྟོང་ཕྲག་དུ་མ་དང་། གནོད་སྦྱིན་དང་། སྲིན་པོ་སྟོང་ཕྲག་དུ་མ་དང་། དྲི་ཟ་དང་། མི་འམ་ཅི་དང་། ལྟོ་འཕྱེ་ཆེན་པོ་སྟོང་ཕྲག་དུ་མ་དང་། །མི་དང་མི་མ་ཡིན་པ་སྟོང་ཕྲག་དུ་མ་དང་། སྲོག་ཆགས་བྱེ་བ་ཁྲག་ [280a.2]ཁྲིག་བརྒྱ་སྟོང་ཕྲག་དུ་མས་བསྐོར་ཅིང་མདུན་དུ་བདར་ནས་</s>
    <s id="112:2">སངས་རྒྱས་ཀྱི་མཐུ་ཆེན་པོ་དང་། སངས་རྒྱས་ཀྱི་རྫུ་འཕྲུལ་ཆེན་པོ་དང་། །སངས་རྒྱས་ཀྱི་ཆོ་འཕྲུལ་ཆེན་པོ་དང་། སངས་རྒྱས་ཀྱི་རྣམ་པར་འཕྲུལ་བ་ཆེན་པོ་དང་།</s>
    <s id="112:3">སངས་རྒྱས་ཀྱི་གཟི་བརྗིད་ཆེན་པོས་འོད་ཟེར་ནི་རབ་ [280a.3]ཏུ་འགྱེད། ཞིང་ནི་རབ་ཏུ་གཡོ་བར་བྱས།</s>
  </p>
  <p id="113">
    <s id="113:1">མེ་ཏོག་གི་ཆར་ནི་རབ་ཏུ་འབེབས། </s>
  </p>
  <p id="114">
    <s id="114:1">སིལ་སྙན་བྱེ་བ་ཁྲག་ཁྲིག་ནི་རབ་ཏུ་འཁྲོལ་བར་བྱས་ཏེ། </s>
  </p>
  <p id="115">
    <s id="115:1">གནོད་སྦྱིན་ཅི་འཇིགས་ཀྱི་བུ་རི་བོས་ལམ་དུ་བཀོད་པ་ཇི་ལྟར་མངོན་པར་བྱས་པ་བཞིན་དུ་ཤིང་རྟའི་འཕང་ལོ་ཙམ་གྱི་པད་མ་ལ་ཞབས་བཞག་ [280a.4]སྟེ།  རིའི་རྒྱལ་པོ་བྱ་རྒོད་ཀྱི་ཕུང་པོ་ག་ལ་བ་དེར་གཤེགས་ཏེ་བྱོན་ནས།</s>
  </p>
  <p id="116">
    <s id="116:1">ཚེ་དང་ལྡན་པ་ཀུན་དགའ་བོ་ལ་ཀུན་དགའ་བོ་ཁྱོད་ཀྱིས་དེ་བཞིན་གཤེགས་པའི་གདན་མཆོག་ཆོས་ཀྱི་གདན། གདན་དམ་པ། གདན་བཟང་པོ། འཇིག་རྟེན་གསུམ་པོ་ཀུན་ལས་ཁྱད་པར་དུ་འཕགས་ [280a.5]པའི་གདན། སངས་རྒྱས་ཀྱི་གདན་ཤོམས་ཤིག །དེ་བཞིན་གཤེགས་པ་གདན་དེ་ལ་བཞུགས་ཏེ</s>
  </p>
  <p id="117">
    <s id="117:1">སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བ་དང་། འཇིག་རྟེན་རྣམས་ལ་སྙིང་བརྩེ་བ་དང་། ལྷ་དང་མི་རྣམས་ཀྱི་དོན་དང་། ཕན་པའི་ཕྱིར་བྱང་ཆུབ་སེམས་དཔའི་ [280a.6]སྡེ་སྣོད་ཅེས་བྱ་བའི་མདོ་སྡེ་སེམས་ཅན་ཐམས་ཅད་ལ་ཕན་པར་རབ་ཏུ་བསྔགས་པ། བྱང་ཆུབ་སེམས་དཔའི་སྤྱོད་པའི་རྒྱུ་འཐུན་པ་འཆད་པར་འགྱུར་ཏེ</s>
  </p>
  <p id="118">
    <s id="118:1">དེ་ཡང་སེམས་ཅན་ཐམས་ཅད་ཐེ་ཚོམ་དུ་གྱུར་པ་ལ་རབ་ཏུ་སྟོན་པ། སེམས་ཅན་ཐམས་ཅད་ཀྱི་ཐེ་ཚོམ་གཅོད་པ། སེམས་ [280a.7]ཅན་ཐམས་ཅད་ཀྱི་ཐེ་ཚོམ་སྐྱེ་བ་གཅོད་པ། དེ་བཞིན་གཤེགས་པའི་མདོ་སྡེ་འདི་འཆད་པར་འགྱུར་རོ། །ཞེས་བཀའ་སྩལ་པ་དང་།</s>
    <s id="118:2">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱི་གདན་བཤམས་ཏེ།</s>
  </p>
  <p id="119">
    <s id="119:1">དེ་ན་ལྷ་བྱེ་བ་དྲུག་ཅུ་རྩ་བརྒྱད་ཀྱིས་རས་བཅོས་མ་རེ་རེ་དེ་བཞིན་ [280b.1]གཤེགས་པ་ལ་ཕུལ་ཏེ། </s>
  </p>
  <p id="120">
    <s id="120:1">དེ་དག་ཀྱང་དེར་གདན་དུ་བཏིང་བར་གྱུར་ནས་བཅོམ་ལྡན་འདས་གདན་བཤམས་པ་དེ་ལ་བཞུགས་སོ། །</s>
  </p>
  <p id="121">
    <s id="121:1">བཞུགས་ནས་བཅོམ་ལྡན་འདས་ཀྱིས་ལྷའི་བུ་དེ་རྣམས་ལ་ཚིགས་སུ་བཅད་པ་དག་གིས་གསུངས་པ། །</s>
    <s id="121:2">འཇིག་རྟེན་མགོན་གྱི་གདན་དུ་ནི། །ལྷ་ [280b.2]ཡི་གོས་རབ་དམ་པ་མཆོག །ལྷ་ཡིས་རབ་ཏུ་བཏིང་བ་ལ། །དེ་ལ་རྣམ་པར་འདྲེན་པ་བཞུགས། །</s>
  </p>
  <p id="122">
    <s id="122:1">ཐམས་ཅད་ཆོས་ཀྱི་ཕ་རོལ་ཕྱིན། །</s>
  </p>
  <p id="123">
    <s id="123:1">སངས་རྒྱས་བཞུགས་པར་གྱུར་མ་ཐག །</s>
  </p>
  <p id="124">
    <s id="124:1">འཇིག་རྟེན་རྣམ་པ་དྲུག་གཡོས་ཤིང་། །</s>
    <s id="124:2">སྐྱེ་བོ་རབ་ཏུ་དགའ་བར་གྱུར། །</s>
  </p>
  <p id="125">
    <s id="125:1">སངས་རྒྱས་ཞིང་ནི་ [280b.3]རི་དང་བཅས། །དེ་ན་རབ་ཏུ་སྣང་བར་གྱུར། །</s>
  </p>
  <p id="126">
    <s id="126:1">དེ་ན་ཆོས་འདོད་རྣམས་ལ་ནི། །སྐྱོབ་པ་སངས་རྒྱས་རྫུ་འཕྲུལ་སྟོན། །</s>
  </p>
  <p id="127">
    <s id="127:1">ལྷ་དང་ཀླུ་དང་མི་རྣམས་དང་། །གྲུལ་བུམ་ཡི་དགས་སྲུལ་པོ་རྣམས། །དེ་དག་གཅིག་གིས་གཅིག་མཐོང་སྟེ། །སྒྲིབ་པ་དག་ནི་མེད་པར་གྱུར། །</s>
  </p>
  <p id="128">
    <s id="128:1">ལྷ་རྣམས་ [280b.4]བྱེ་བ་ཕྲག་སྟོང་དང་། །ཁྲག་ཁྲིག་ཕྲག་ནི་བརྒྱ་རྣམས་དག །རྙེད་དགའ་ཡི་ནི་ཚིག་གསུང་བ། །སངས་རྒྱས་ལ་ནི་དགའ་བས་ལྟ། །</s>
    <s id="128:2">རྒྱལ་པོ་གཟུགས་ཅན་སྙིང་པོ་ཡང་། །དེ་ཚེ་བློན་པོས་ཡོངས་བསྐོར་ཅིང་། །འཇིག་རྟེན་གྱི་ནི་མགོན་པོ་མཆོག །སངས་རྒྱས་དྲུང་དུ་འོངས་ [280b.5]པར་གྱུར། །</s>
  </p>
  <p id="129">
    <s id="129:1">སྟོན་པས་ལྷ་དང་ཀླུ་རྣམས་དང་། །མི་རྣམས་འདུས་པར་མཁྱེན་པ་དང་། །</s>
    <s id="129:2">སྲོག་ཆགས་ཀུན་ལ་ཕན་པའི་ཕྱིར། །ཕྱོགས་བཞི་དག་ཏུ་རབ་གཟིགས་ནས། །</s>
  </p>
  <p id="130">
    <s id="130:1">འཇིག་རྟེན་ཐེ་ཚོམ་གང་ཡོད་པ། །རྐང་གཉིས་མཆོག་ལ་དྲིས་ཤིག་དང་། །</s>
    <s id="130:2">ཐེ་ཚོམ་དག་ནི་དྲིས་པ་ [280b.6]རྣམས། །རྣམ་པར་འདྲེན་པ་ངས་བཤད་དོ། །</s>
  </p>
  <p id="131">
    <s id="131:1">དེ་ལྟར་དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་འདུས་ནས།  ཆོས་ཉན་པ་དེ་དག་ཐམས་ཅད་ཀྱིས་དལ་བར་ཤེས་ནས།</s>
  </p>
  <p id="132">
    <s id="132:1">སེམས་ཅན་ཐམས་ཅད་ཀྱིས་བསམས་ཏེ།  ཕྱག་འཚལ་ནས་ཆོས་ [280b.7]མཉན་པའི་ཕྱིར་རྣ་བ་བླགས་ཏེ་འདུག་པར་གྱུར་ཏོ། །</s>
  </p>
  <p id="133">
    <s id="133:1">དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ།</s>
    <s id="133:2">མཽད་གལ་གྱི་བུ་ཆེན་པོ་དགེ་སློང་མ་འདུས་པ་རྣམས་ལ་སོམས་ལ། མ་ལྷགས་པ་རྣམས་ཀྱང་ཚོལ་ཏེ། རྒྱང་རིང་པོ་ན་གནས་པ་རྣམས་ཀྱང་ [281a.1]སྡུས་ཤིག །</s>
    <s id="133:3">དེའི་ཚེ་ཚེ་དང་ལྡན་པ་འོད་སྲུང་ཆེན་པོ་རིའི་རྒྱལ་པོ་ཁ་བ་ཅན་གྱི་ལྷོ་ཕྱོགས་ཀྱི་ངོས་ལ་གནས་སོ། །</s>
  </p>
  <p id="134">
    <s id="134:1">དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་བསམས་ཏེ། </s>
  </p>
  <p id="135">
    <s id="135:1">བསམས་ནས་རྫུ་འཕྲུལ་གྱི་སྟོབས་ཀྱིས་ཚེ་དང་ལྡན་པ་འོད་སྲུང་ཆེན་པོ་ག་ལ་བ་དེར་སོང་སྟེ་ [281a.2]ཕྱིན་ནས།  ཚེ་དང་ལྡན་པ་འོད་སྲུང་ཆེན་པོ་ལ་འདི་སྐད་ཅེས་སྨྲས་སོ། །</s>
  </p>
  <p id="136">
    <s id="136:1">བཙུན་པ་འོད་སྲུང་ཆེན་པོ་ལོངས་ཤིག །བཅོམ་ལྡན་འདས་འདི་ལྟར་ལྷར་བཅས་པའི་འཇིག་རྟེན་དང་། བདུད་དུ་བཅས་པ་དང་། ཚངས་པར་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུ་ [281a.3]རྣམས་དང་། ལྷ་དང་མི་དང་ལྷ་མ་ཡིན་དུ་བཅས་པའི་འཁོར་གྱི་མདུན་དུ་ཆོས་སྟོན་ཏེ། </s>
  </p>
  <p id="137">
    <s id="137:1">སྟོན་པས་བཀའ་སྩལ་གྱིས། བཙུན་པ་འོད་སྲུང་བདག་ཅག་གཉིས་ཀྱི་ཆོས་ཀྱི་བར་ཆད་དུ་འགྱུར་དུ་འོང་གིས་འདོང་ངོ་། །</s>
  </p>
  <p id="138">
    <s id="138:1">དེ་སྐད་ཅེས་སྨྲས་པ་དང་། ཚེ་དང་ལྡན་པ་འོད་སྲུང་ཆེན་པོས་ཚེ་དང་ [281a.4]ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །</s>
  </p>
  <p id="139">
    <s id="139:1">ཚེ་དང་ལྡན་པ་མཽད་གལ་གྱི་བུ་ཆེན་པོ་ཁྱོད་སོང་ཤིག་དང་། ཁོ་བོ་ཡང་ཁྱོད་སོང་བའི་རྗེས་བཞིན་དུ་འོང་ངོ་། །</s>
  </p>
  <p id="140">
    <s id="140:1">དེ་ནས་ཚེ་དང་ལྡན་པ་འོད་སྲུང་ཆེན་པོས་སྟན་དེ་ལ་འཕྲུལ་བ་སྤྲུལ་ཏེ།  རྫུ་འཕྲུལ་གྱི་སྟོབས་ཀྱིས་རྒྱལ་པོའི་ཁབ་ [281a.5]ཀྱི་གྲོང་ཁྱེར་ཆེན་པོར་ཞུགས་སོ། །</s>
  </p>
  <p id="141">
    <s id="141:1">དེ་ནས་ཚེ་དང་ལྡན་པ་འོད་སྲུང་ཆེན་པོ་འཁོར་བཞིས་བསྐོར་ཅིང་མདུན་དུ་བདར་ནས་རིའི་རྒྱལ་པོ་བྱ་རྒོད་ཀྱི་ཕུང་པོ་ག་ལ་བ་དེར་སོང་སྟེ་ཕྱིན་ནས། </s>
  </p>
  <p id="142">
    <s id="142:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="143">
    <s id="143:1">བཅོམ་ལྡན་འདས་ཀྱི་སྤྱན་སྔར་འཁོར་ [281a.6]གྱི་ནང་དུ་ཧ་ཅང་ཡང་མི་རིང་བ་ཞིག་ཏུ་ཕྱོགས་གཅིག་ཏུ་འདུག་གོ །</s>
  </p>
  <p id="144">
    <s id="144:1">དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་སྤྲུལ་པ་དེ་མཐོང་ནས། </s>
  </p>
  <p id="145">
    <s id="145:1">རྫུ་འཕྲུལ་གྱི་སྟོབས་ཀྱིས་བཅོམ་ལྡན་འདས་ག་ལ་བ་དེར་སོང་ངོ་། །</s>
  </p>
  <p id="146">
    <s id="146:1">ཚེ་དང་ལྡན་པ་མཽད་གལ་གྱི་བུ་ཆེན་པོས་ཚེ་དང་ལྡན་པ་འོད་སྲུང་ཆེན་པོ་བཅོམ་ [281a.7]ལྡན་འདས་ཀྱི་སྤྱན་སྔར་ཧ་ཅང་ཡང་མི་རིང་བ་ཞིག་ཏུ་འཁོར་གྱི་ནང་ན་ཕྱོགས་གཅིག་ཏུ་འདུག་པར་མཐོང་སྟེ</s>
  </p>
  <p id="147">
    <s id="147:1">མཐོང་ནས་འདི་སྐད་ཅེས་སྨྲས་སོ། །བཙུན་པ་འོད་སྲུང་ཁྱོད་སྟན་ག་ལ་བ་དེ་ནས་སྤྲུལ་ཏེ། སྤྲུལ་ནས་མགྱོགས་པར་བཅོམ་ལྡན་འདས་ཀྱི་དྲུང་དུ་ཕྱིན་ཏེ། སྤྱན་སྔར་ཧ་ཅང་ [281b.1]ཡང་མི་རིང་བ་ཞིག་ཏུ་འཁོར་གྱི་ནང་ན་ཕྱོགས་གཅིག་ཏུ་འདུག་པ་ནི་མྱུར་བ་ལ་སྟེན་པའི་རྫུ་འཕྲུལ་དང་ལྡན་ནོ། །དེ་སྐད་ཅེས་སྨྲས་པ་དང་།</s>
    <s id="147:2">ཚེ་དང་ལྡན་པ་འོད་སྲུང་ཆེན་པོས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །</s>
  </p>
  <p id="148">
    <s id="148:1">ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་བཅོམ་ [281b.2]ལྡན་འདས་ཀྱིས་རྫུ་འཕྲུལ་དང་ལྡན་པའི་མཆོག་ཏུ་གསུངས་ན་</s>
  </p>
  <p id="149">
    <s id="149:1">འདི་ལ་ཁོ་བོའི་རྫུ་འཕྲུལ་རྣམ་པར་སྤྲུལ་པ་ལྟ་ཅི་ཞིག་ཏུ་འགྱུར། </s>
  </p>
  <p id="150">
    <s id="150:1">གནོད་སྦྱིན་ཅི་འཇིགས་ཀྱི་ལེའུ་སྟེ་གཉིས་པའོ།། །།</s>
  </p>
</text>
