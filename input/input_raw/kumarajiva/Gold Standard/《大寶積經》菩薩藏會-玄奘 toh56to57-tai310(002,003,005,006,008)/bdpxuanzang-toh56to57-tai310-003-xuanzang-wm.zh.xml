<?xml version='1.0' encoding='utf-8'?>
<text>
  <p id="1">
    <s id="1:1">試驗菩薩品第三</s>
  </p>
  <p id="2">
    <s id="2:1">爾時長老舍利子即從座起，以欝多羅僧覆[5]左肩上，</s>
  </p>
  <p id="3">
    <s id="3:1">偏袒右肩以右膝輪而置於地，</s>
    <s id="3:2">向佛合掌恭敬而住，</s>
    <s id="3:3">白佛言：</s>
  </p>
  <p id="4">
    <s id="4:1">「世尊！我今欲有少問，唯願如來、應、正遍知哀愍聽許為我解說。」</s>
  </p>
  <p id="5">
    <s id="5:1">佛告長老舍利子言：</s>
    <s id="5:2">「恣汝所問。</s>
  </p>
  <p id="6">
    <s id="6:1">如來今者當為解說，令汝心喜。」</s>
  </p>
  <p id="7">
    <s id="7:1">舍利子白佛言：</s>
  </p>
  <p id="8">
    <s id="8:1">「世尊！菩薩摩訶薩成就幾法，身業無失、語業無失、意業無失？</s>
  </p>
  <p id="9">
    <s id="9:1">成就幾法，身業清淨、語業清淨、意業清淨？</s>
  </p>
  <p id="10">
    <s id="10:1">成就幾法，身業不動、語業不動、意業不動，</s>
  </p>
  <p id="11">
    <s id="11:1">不為天魔及魔軍眾之所嬈轉，從初發一切智心修行正行，</s>
    <s id="11:2">地地增勝善巧方便，</s>
  </p>
  <p id="12">
    <s id="12:1">為一切眾生作勝導師，為普導師、</s>
    <s id="12:2">為大照炬、</s>
    <s id="12:3">為大梯隥、</s>
    <s id="12:4">為橋</s>
    <s id="12:5">為船、</s>
    <s id="12:6">為濟度者、</s>
    <s id="12:7">為彼岸者、</s>
    <s id="12:8">為舍為救、為歸為趣，</s>
    <s id="12:9">而能不捨一切智心？」</s>
  </p>
  <p id="13">
    <s id="13:1">爾時舍利子欲重宣此義，以頌問曰：</s>
  </p>
  <p id="14">
    <s id="14:1">「菩薩何等義，能住大菩提？</s>
  </p>
  <p id="15">
    <s id="15:1">何名德及法，由此悟無上？</s>
  </p>
  <p id="16">
    <s id="16:1">又行何等行，利益諸眾生？</s>
  </p>
  <p id="17">
    <s id="17:1">修習何法已，成佛人中勝？</s>
  </p>
  <p id="18">
    <s id="18:1">云何伏惡魔，住最勝菩提，</s>
  </p>
  <p id="19">
    <s id="19:1">震動拘胝土，悟無上正覺？</s>
  </p>
  <p id="20">
    <s id="20:1">菩薩者何義？如是句云何？</s>
  </p>
  <p id="21">
    <s id="21:1">云何為菩提，及無上佛法？</s>
  </p>
  <p id="22">
    <s id="22:1">云何行世間，</s>
    <s id="22:2">利益群生類，</s>
  </p>
  <p id="23">
    <s id="23:1">不染如蓮花，解脫拘胝眾？</s>
  </p>
  <p id="24">
    <s id="24:1">云何為天龍，非人等供養？</s>
  </p>
  <p id="25">
    <s id="25:1">我諸所請問，慈悲願為說。」</s>
  </p>
  <p id="26">
    <s id="26:1">爾時佛告長老舍利子：</s>
  </p>
  <p id="27">
    <s id="27:1">「善哉善哉！吾今當為分別解說。</s>
  </p>
  <p id="28">
    <s id="28:1">舍利子！菩薩摩訶薩成就一法，則能攝受汝所問法，及餘無量無邊佛法。</s>
  </p>
  <p id="29">
    <s id="29:1">何者一法？</s>
  </p>
  <p id="30">
    <s id="30:1">謂菩提心及備信欲。</s>
  </p>
  <p id="31">
    <s id="31:1">舍利子！是名菩薩摩訶薩成就一法則能攝受無邊佛法。」</s>
  </p>
  <p id="32">
    <s id="32:1">舍利子白佛言：</s>
  </p>
  <p id="33">
    <s id="33:1">「世尊！何等名為信欲具足？復以何義名菩提心？」</s>
  </p>
  <p id="34">
    <s id="34:1">佛告舍利子：</s>
    <s id="34:2">「信欲具足者，是謂堅實不可壞故，</s>
    <s id="34:3">是謂牢固不可動故。</s>
  </p>
  <p id="35">
    <s id="35:1">言不動者無蹶失故，</s>
  </p>
  <p id="36">
    <s id="36:1">無蹶失者能善住故，</s>
  </p>
  <p id="37">
    <s id="37:1">能善住者不退轉故，</s>
  </p>
  <p id="38">
    <s id="38:1">不退轉者觀眾生故，</s>
  </p>
  <p id="39">
    <s id="39:1">觀眾生者大悲根本故，</s>
  </p>
  <p id="40">
    <s id="40:1">大悲根本者不疲倦故，</s>
  </p>
  <p id="41">
    <s id="41:1">不疲惓者成熟眾生故，</s>
  </p>
  <p id="42">
    <s id="42:1">成熟眾生者善知自樂故，</s>
  </p>
  <p id="43">
    <s id="43:1">善知自樂者無希望故，</s>
  </p>
  <p id="44">
    <s id="44:1">無希望者不染資具故，</s>
  </p>
  <p id="45">
    <s id="45:1">不染資具者為眾生依故，</s>
  </p>
  <p id="46">
    <s id="46:1">為眾生依者觀待下劣眾生故，</s>
  </p>
  <p id="47">
    <s id="47:1">觀待下劣眾生者為救濟故，</s>
  </p>
  <p id="48">
    <s id="48:1">為救濟者為歸趣故，</s>
  </p>
  <p id="49">
    <s id="49:1">為歸趣者不卒暴故，</s>
  </p>
  <p id="50">
    <s id="50:1">不卒暴者善觀察故，</s>
  </p>
  <p id="51">
    <s id="51:1">善觀察者無怨嫌故，</s>
  </p>
  <p id="52">
    <s id="52:1">無怨嫌者善調信欲故，</s>
  </p>
  <p id="53">
    <s id="53:1">善調信欲者無所存故，</s>
  </p>
  <p id="54">
    <s id="54:1">無所存者善清淨故，</s>
  </p>
  <p id="55">
    <s id="55:1">善清淨者妙鮮白故，</s>
  </p>
  <p id="56">
    <s id="56:1">妙鮮白者內離垢故，</s>
  </p>
  <p id="57">
    <s id="57:1">內離垢者外善清淨故。</s>
  </p>
  <p id="58">
    <s id="58:1">舍利子！如是堅實難壞，乃至內離於垢外善清淨者，是名信欲具足也。」</s>
  </p>
  <p id="59">
    <s id="59:1">佛復告舍利子：「菩提心者何相何貌？</s>
  </p>
  <p id="60">
    <s id="60:1">舍利子！菩提心者無有過失，不為一切煩惱之所染故。</s>
  </p>
  <p id="61">
    <s id="61:1">菩提心者相續不絕，不為餘乘中所證故。</s>
  </p>
  <p id="62">
    <s id="62:1">菩提心者堅固難動，不為異論所牽奪故。</s>
  </p>
  <p id="63">
    <s id="63:1">菩提心者不可破壞，一切天魔不傾敗故。</s>
  </p>
  <p id="64">
    <s id="64:1">菩提心者常恒不變，善根資糧所積集故。</s>
  </p>
  <p id="65">
    <s id="65:1">菩提心者不可搖動，必能獨證諸佛法故。</s>
  </p>
  <p id="66">
    <s id="66:1">菩提心者妙善安住，於菩薩地善安住故。</s>
  </p>
  <p id="67">
    <s id="67:1">菩提心者無有間斷，不為餘法所對治故。</s>
  </p>
  <p id="68">
    <s id="68:1">菩提心者譬如金剛，善能穿徹佛深法故。</s>
  </p>
  <p id="69">
    <s id="69:1">菩提心者勝善平等，於諸眾生種種欲解無不等故。</s>
  </p>
  <p id="70">
    <s id="70:1">菩提心者最勝清淨，性不染故。</s>
  </p>
  <p id="71">
    <s id="71:1">菩提心者無有塵垢，發明慧故。</s>
  </p>
  <p id="72">
    <s id="72:1">菩提心者寬博無礙，含受一切眾生性故。</s>
  </p>
  <p id="73">
    <s id="73:1">菩提心者廣大無邊，如虛空故。</s>
  </p>
  <p id="74">
    <s id="74:1">菩提心者無有障礙，令無礙智遍行一切無緣大悲不斷絕故。</s>
  </p>
  <p id="75">
    <s id="75:1">菩提心者應可親近，為諸智者所稱讚故。</s>
  </p>
  <p id="76">
    <s id="76:1">菩提心者猶如種子，能生一切諸佛法故。</s>
  </p>
  <p id="77">
    <s id="77:1">菩提心者為能建立，建立一切喜樂事故。</s>
  </p>
  <p id="78">
    <s id="78:1">菩提心者發生諸願，由戒淨故。</s>
  </p>
  <p id="79">
    <s id="79:1">菩提心者難可摧[A2]滅，由住忍故。</s>
  </p>
  <p id="80">
    <s id="80:1">菩提心者不可制伏，由正勤故。</s>
  </p>
  <p id="81">
    <s id="81:1">菩提心者最極寂靜，由依一切大靜慮故。</s>
  </p>
  <p id="82">
    <s id="82:1">菩提心者無所匱乏，由慧資糧善圓滿故。</s>
  </p>
  <p id="83">
    <s id="83:1">復次舍利子！菩提心者即是如來尸羅蘊、三摩地蘊、般羅若蘊、解脫蘊、解脫智見蘊之根本也。</s>
  </p>
  <p id="84">
    <s id="84:1">又菩提心者，即是如來十力、四無所畏、十[1]八不共佛法之根本也。」</s>
  </p>
  <p id="85">
    <s id="85:1">舍利子言：「菩提心者，謂以此心用菩提為生體故，名菩提心。」</s>
  </p>
  <p id="86">
    <s id="86:1">「如是舍利子！ 諸菩薩摩訶薩成就信欲菩提心故，是名菩提薩埵、</s>
    <s id="86:2">是名廣大薩埵、是名極妙薩埵、</s>
    <s id="86:3">是名勝出一切三界薩埵、</s>
    <s id="86:4">是名身業無失語業無失意業無失、</s>
    <s id="86:5">是名身業清淨語業清淨意業清淨、</s>
    <s id="86:6">是名身業無動語業無動意業無動。</s>
  </p>
  <p id="87">
    <s id="87:1">菩薩摩訶薩以具如是諸業淨故，不為天魔及魔軍眾之所嬈轉，從初發一切智心修行正行，地地增勝善巧方便，</s>
  </p>
  <p id="88">
    <s id="88:1">不為一切世法所[2]動，</s>
  </p>
  <p id="89">
    <s id="89:1">能為眾生作大導師、作勝導師、作普導師、為大照炬、為大梯隥、為橋為船、為濟度者、為彼岸者、為舍為救、為歸為趣。</s>
  </p>
  <p id="90">
    <s id="90:1">舍利子！菩薩摩訶薩如是發一切智心故，魔及魔軍不能傾動。」</s>
  </p>
  <p id="91">
    <s id="91:1">爾時佛告舍利子：「諸菩薩摩訶薩由具如是淨信欲故，發阿耨多羅三藐三菩提心已，</s>
    <s id="91:2">心多淨信，</s>
  </p>
  <p id="92">
    <s id="92:1">樂覩賢聖、</s>
    <s id="92:2">樂聞正法、</s>
    <s id="92:3">樂不慳悋，開舒心手而行大施，欣樂大捨樂均普施。</s>
  </p>
  <p id="93">
    <s id="93:1">於諸眾生心無罣礙、</s>
    <s id="93:2">心無穢濁、</s>
    <s id="93:3">心無憒亂、</s>
    <s id="93:4">心不間雜，</s>
  </p>
  <p id="94">
    <s id="94:1">於業業報深心奉敬無疑無慮，</s>
  </p>
  <p id="95">
    <s id="95:1">知黑白法果報不壞，乃至命難不起諸惡，</s>
  </p>
  <p id="96">
    <s id="96:1">永離殺生、不與取、邪婬行、妄語、乖離語、麁惡語、綺語、貪染、瞋恚、愚癡邪見。</s>
  </p>
  <p id="97">
    <s id="97:1">為斷如是不善業道，</s>
    <s id="97:2">受持奉行十善業道，</s>
  </p>
  <p id="98">
    <s id="98:1">由具信故於諸沙門若婆羅門，正至正行具德具戒，</s>
  </p>
  <p id="99">
    <s id="99:1">其心純淨成調順法，</s>
  </p>
  <p id="100">
    <s id="100:1">具足多聞勤行諮問，</s>
  </p>
  <p id="101">
    <s id="101:1">修正作意調善寂靜，</s>
  </p>
  <p id="102">
    <s id="102:1">親近寂滅不起諍訟非不愛語，</s>
  </p>
  <p id="103">
    <s id="103:1">善知信欲非不善知，</s>
  </p>
  <p id="104">
    <s id="104:1">善法相應遠諸惡法，</s>
  </p>
  <p id="105">
    <s id="105:1">不掉</s>
    <s id="105:2">不高</s>
    <s id="105:3">性離躁動，</s>
  </p>
  <p id="106">
    <s id="106:1">性離麁言語無浮雜，</s>
  </p>
  <p id="107">
    <s id="107:1">守念正住心安妙定，</s>
  </p>
  <p id="108">
    <s id="108:1">善斷有本、</s>
    <s id="108:2">不中毒箭、</s>
    <s id="108:3">捨離重擔、</s>
    <s id="108:4">超度疑慮。</s>
  </p>
  <p id="109">
    <s id="109:1">及以後有諸佛世尊、菩薩摩訶薩、聲聞獨覺，於如是等善知友所，如實覺已親覲敬仰奉事將遇。</s>
  </p>
  <p id="110">
    <s id="110:1">行者如是於善知友身行奉事，</s>
  </p>
  <p id="111">
    <s id="111:1">復以法施而攝受之，</s>
  </p>
  <p id="112">
    <s id="112:1">宣說妙法</s>
    <s id="112:2">示教讚喜，</s>
  </p>
  <p id="113">
    <s id="113:1">所謂若行柁那得大財富、</s>
    <s id="113:2">若行尸羅得生天樂、</s>
    <s id="113:3">若好多聞獲得大慧、</s>
    <s id="113:4">若修諸定便離繫縛。復為開顯種種微妙清淨勝法，</s>
  </p>
  <p id="114">
    <s id="114:1">此是布施此布施報，</s>
  </p>
  <p id="115">
    <s id="115:1">此是慳悋此慳悋報，</s>
  </p>
  <p id="116">
    <s id="116:1">此是尸羅此尸羅報，</s>
  </p>
  <p id="117">
    <s id="117:1">此是犯戒此犯戒報，</s>
  </p>
  <p id="118">
    <s id="118:1">此是忍辱此忍辱報，</s>
  </p>
  <p id="119">
    <s id="119:1">此是瞋恚此瞋恚報，</s>
  </p>
  <p id="120">
    <s id="120:1">此是正勤此正勤報，</s>
  </p>
  <p id="121">
    <s id="121:1">此是懈怠此懈怠報，</s>
  </p>
  <p id="122">
    <s id="122:1">此是靜慮此靜慮報，</s>
  </p>
  <p id="123">
    <s id="123:1">此是亂心此亂心報，</s>
  </p>
  <p id="124">
    <s id="124:1">此是智慧此智慧報，</s>
  </p>
  <p id="125">
    <s id="125:1">此是惡慧此惡慧報，</s>
  </p>
  <p id="126">
    <s id="126:1">此身妙行此身妙行報，</s>
  </p>
  <p id="127">
    <s id="127:1">此身惡行此身惡行報，</s>
  </p>
  <p id="128">
    <s id="128:1">此語妙行此語妙行報，</s>
  </p>
  <p id="129">
    <s id="129:1">此語惡行此語惡行報，</s>
  </p>
  <p id="130">
    <s id="130:1">此意妙行此意妙行報，</s>
  </p>
  <p id="131">
    <s id="131:1">此意惡行此意惡行報，</s>
  </p>
  <p id="132">
    <s id="132:1">此善此不善，</s>
  </p>
  <p id="133">
    <s id="133:1">此應作此不應作，</s>
  </p>
  <p id="134">
    <s id="134:1">此若作已感得長夜義利安樂，</s>
  </p>
  <p id="135">
    <s id="135:1">此若作已感得長夜非義非利非安樂果。</s>
  </p>
  <p id="136">
    <s id="136:1">舍利子！行者如是為諸善友宣說是法</s>
    <s id="136:2">示教讚喜已，</s>
  </p>
  <p id="137">
    <s id="137:1">覺知堪任大法器者，即為開示甚深微妙空相應法，</s>
  </p>
  <p id="138">
    <s id="138:1">所謂空法、</s>
    <s id="138:2">無相法、</s>
    <s id="138:3">無願法、</s>
    <s id="138:4">無行法、</s>
    <s id="138:5">無生法、</s>
    <s id="138:6">無起法、</s>
    <s id="138:7">無我法、</s>
    <s id="138:8">無數取法、</s>
    <s id="138:9">無壽命法、</s>
    <s id="138:10">無眾生法。</s>
  </p>
  <p id="139">
    <s id="139:1">復為開示甚深緣起，</s>
    <s id="139:2">所謂此有故彼有，</s>
    <s id="139:3">此生故彼生。</s>
  </p>
  <p id="140">
    <s id="140:1">無明緣行，</s>
    <s id="140:2">行緣識，</s>
    <s id="140:3">識緣名色，</s>
    <s id="140:4">名色緣六處，</s>
    <s id="140:5">六處緣觸，</s>
    <s id="140:6">觸緣受，</s>
    <s id="140:7">受緣愛，</s>
    <s id="140:8">愛緣取，</s>
    <s id="140:9">取緣有，</s>
    <s id="140:10">有緣生，</s>
    <s id="140:11">生緣老死愁歎憂苦身心焦惱。</s>
  </p>
  <p id="141">
    <s id="141:1">如是種種生起純大苦聚。</s>
  </p>
  <p id="142">
    <s id="142:1">又此無故彼無，</s>
    <s id="142:2">此滅故彼滅。</s>
  </p>
  <p id="143">
    <s id="143:1">謂無明滅故行滅，</s>
    <s id="143:2">行滅故識滅，乃至生滅故老死滅，</s>
    <s id="143:3">如是乃至純大苦聚滅。</s>
  </p>
  <p id="144">
    <s id="144:1">舍利子！又應為說，此中無有一法是有可得而可滅者。</s>
  </p>
  <p id="145">
    <s id="145:1">何以故？</s>
  </p>
  <p id="146">
    <s id="146:1">由彼諸法從因緣生，</s>
    <s id="146:2">無有主宰、</s>
    <s id="146:3">無有作者、</s>
    <s id="146:4">無有受者，</s>
    <s id="146:5">從因緣轉，</s>
    <s id="146:6">又無一法流轉旋還亦無隨轉。</s>
  </p>
  <p id="147">
    <s id="147:1">由癡妄故假立三界，</s>
    <s id="147:2">從煩惱苦之所流轉但假施設。</s>
  </p>
  <p id="148">
    <s id="148:1">行者如是如實觀察癡妄之時，</s>
    <s id="148:2">無有一法能作餘法。</s>
  </p>
  <p id="149">
    <s id="149:1">若於是中無有作者，作者不可得故，</s>
    <s id="149:2">乃至無有一法流轉旋還，流轉旋還不可得故。</s>
  </p>
  <p id="150">
    <s id="150:1">舍利子！行者若聞如是甚深法已無疑無慮，善入諸法無罣礙性，</s>
  </p>
  <p id="151">
    <s id="151:1">是人不著於色、</s>
  </p>
  <p id="152">
    <s id="152:1">不著受想行識，</s>
  </p>
  <p id="153">
    <s id="153:1">不著眼色及以眼識、</s>
  </p>
  <p id="154">
    <s id="154:1">不著耳鼻舌身意法及以意識，皆不可得故。</s>
  </p>
  <p id="155">
    <s id="155:1">復次舍利子！菩薩摩訶薩信受如是性空法已，</s>
  </p>
  <p id="156">
    <s id="156:1">不退見佛、</s>
    <s id="156:2">不退聞法、</s>
    <s id="156:3">不退奉僧，</s>
  </p>
  <p id="157">
    <s id="157:1">在在所生不離見佛、</s>
    <s id="157:2">不離聞法、</s>
    <s id="157:3">不離奉僧，</s>
  </p>
  <p id="158">
    <s id="158:1">[1]面生佛前</s>
    <s id="158:2">猛勵正勤志求善法。</s>
  </p>
  <p id="159">
    <s id="159:1">是人住正勤已，不戀居家男女眷屬奴婢僕使及諸資具，</s>
  </p>
  <p id="160">
    <s id="160:1">是人不為婬欲所嬈，速於今生捨盛年樂以淨信心於佛法中出家入道。</s>
  </p>
  <p id="161">
    <s id="161:1">既出家已，得善知識善伴善友，善住思惟善住信欲。</s>
  </p>
  <p id="162">
    <s id="162:1">由善住信欲故，善聽聞法堅奉修行，</s>
    <s id="162:2">不但言說以為宗極覺慧成就，</s>
    <s id="162:3">樂求多聞無有厭足。</s>
  </p>
  <p id="163">
    <s id="163:1">如所聞法，以無染心為他廣演，</s>
  </p>
  <p id="164">
    <s id="164:1">於諸利養恭敬名譽情無希望，不捨正義妄為他說，</s>
    <s id="164:2">如其所聞如其所住而為說法。</s>
  </p>
  <p id="165">
    <s id="165:1">於聽法眾起大慈心，</s>
    <s id="165:2">於諸眾生起大悲心。</s>
  </p>
  <p id="166">
    <s id="166:1">舍利子！行者如是有多聞故，不顧身命、</s>
    <s id="166:2">少欲知足、</s>
    <s id="166:3">寂靜欣樂、</s>
    <s id="166:4">易滿易養、</s>
    <s id="166:5">樂處空閑，</s>
  </p>
  <p id="167">
    <s id="167:1">如所聞法觀察其義，</s>
    <s id="167:2">依於實義不依於文。</s>
  </p>
  <p id="168">
    <s id="168:1">為諸天人阿素洛界之所依止，</s>
  </p>
  <p id="169">
    <s id="169:1">不專為己為諸眾生求於大乘，所謂佛智、無等智、無等等智、勝出一切三界之智。</s>
  </p>
  <p id="170">
    <s id="170:1">舍利子！我說是人獲得第一不放逸法。</s>
  </p>
  <p id="171">
    <s id="171:1">舍利子！云何名為不放逸法？</s>
  </p>
  <p id="172">
    <s id="172:1">所謂諸根寂靜。</s>
  </p>
  <p id="173">
    <s id="173:1">何等諸根寂靜？</s>
  </p>
  <p id="174">
    <s id="174:1">所謂眼見於色不取相貌，</s>
    <s id="174:2">如實覺知色味色患及色出離。</s>
  </p>
  <p id="175">
    <s id="175:1">如是耳所聞聲、鼻所嗅香、舌所嘗味、身所覺觸、意所識法，不取相貌，</s>
    <s id="175:2">如實覺知法味法患及法出離。舍利子！如是名為心不放逸。</s>
  </p>
  <p id="176">
    <s id="176:1">復次不放逸者，調伏自心善護他心，</s>
  </p>
  <p id="177">
    <s id="177:1">除樂煩惱趣樂正法，</s>
  </p>
  <p id="178">
    <s id="178:1">不行欲覺、恚覺、害覺，</s>
  </p>
  <p id="179">
    <s id="179:1">不行貪不善根、瞋不善根、癡不善根，</s>
  </p>
  <p id="180">
    <s id="180:1">不行身惡行、語惡行、意惡行，</s>
  </p>
  <p id="181">
    <s id="181:1">不行不如理作意，</s>
  </p>
  <p id="182">
    <s id="182:1">不行一切惡不善法，此則名為不放逸也。</s>
  </p>
  <p id="183">
    <s id="183:1">如是舍利子！是諸菩薩摩訶薩既不放逸，能勤修習如理作意，</s>
  </p>
  <p id="184">
    <s id="184:1">若法是有如實知有，</s>
    <s id="184:2">若法是無如實知無，</s>
  </p>
  <p id="185">
    <s id="185:1">觀察此中何者是有、何者是無？</s>
  </p>
  <p id="186">
    <s id="186:1">即以慧力如實能知。</s>
  </p>
  <p id="187">
    <s id="187:1">正修習者聖解脫有，</s>
    <s id="187:2">邪修習者聖解脫無。</s>
  </p>
  <p id="188">
    <s id="188:1">無業報者此則是有，</s>
    <s id="188:2">有業報者此則是無。</s>
  </p>
  <p id="189">
    <s id="189:1">復次眼為是有，有眼者無。</s>
  </p>
  <p id="190">
    <s id="190:1">耳鼻舌身意，意為是有，有意者無。</s>
  </p>
  <p id="191">
    <s id="191:1">復次色為無常苦變異法此則是有，</s>
    <s id="191:2">色為常住不變不壞此則是無。</s>
  </p>
  <p id="192">
    <s id="192:1">受想行識無常苦變異法此則是有，</s>
    <s id="192:2">受想行識常住不變不壞此則是無。</s>
  </p>
  <p id="193">
    <s id="193:1">復次無明為緣諸行則有，</s>
    <s id="193:2">若無無明諸行則無。乃至以生為緣老死則有，若無生者老死亦無。</s>
  </p>
  <p id="194">
    <s id="194:1">復次施感大財此則是有，</s>
    <s id="194:2">施感貧窮此則是無。</s>
  </p>
  <p id="195">
    <s id="195:1">持戒生天此則是有，</s>
    <s id="195:2">犯戒生天此則是無。</s>
  </p>
  <p id="196">
    <s id="196:1">聞生大慧此則是有，</s>
    <s id="196:2">諸惡慧者能生大慧此則是無。</s>
  </p>
  <p id="197">
    <s id="197:1">修定離縛此則是有，</s>
    <s id="197:2">修定繫縛此則是無。</s>
  </p>
  <p id="198">
    <s id="198:1">復次若如理作意而有繫縛、不如理作意離繫縛者，此二俱無。</s>
  </p>
  <p id="199">
    <s id="199:1">若諸菩薩發起正勤菩提則有，</s>
    <s id="199:2">若起懶惰菩提則無。</s>
  </p>
  <p id="200">
    <s id="200:1">若無憍慢出家授記是名為有，</s>
    <s id="200:2">若憍慢者寂滅則無。</s>
  </p>
  <p id="201">
    <s id="201:1">復次遍一切處空性是有，</s>
    <s id="201:2">遍一切處有我、數取、眾生、壽命、丈夫等類此則為無。</s>
  </p>
  <p id="202">
    <s id="202:1">如是舍利子！若諸菩薩摩訶薩行不放逸，能善修習如理作意，</s>
    <s id="202:2">世間智者同知是有施設為有，</s>
    <s id="202:3">世間智者同知是無施設為無。</s>
  </p>
  <p id="203">
    <s id="203:1">舍利子，若定說有，非正了知；</s>
    <s id="203:2">若定說無，是亦名為非正了知。</s>
  </p>
  <p id="204">
    <s id="204:1">何以故？諸佛世尊所說實義能隨覺了故。</s>
  </p>
  <p id="205">
    <s id="205:1">舍利子！諸佛世尊具大智力總攝諸法，安處四種鄔柁南中。</s>
  </p>
  <p id="206">
    <s id="206:1">何等為四？</s>
  </p>
  <p id="207">
    <s id="207:1">所謂一切行無常，</s>
    <s id="207:2">一切行苦，</s>
    <s id="207:3">一切法無我，</s>
    <s id="207:4">涅槃寂滅。</s>
  </p>
  <p id="208">
    <s id="208:1">舍利子！所演一切行無常者，如來為諸常想眾生斷常想故。</s>
  </p>
  <p id="209">
    <s id="209:1">所演一切行苦法者，如來為諸樂想眾生斷樂想故。</s>
  </p>
  <p id="210">
    <s id="210:1">所演一切無我法者，如來為諸我想眾生斷我想故。</s>
  </p>
  <p id="211">
    <s id="211:1">所演寂滅涅槃法者，如來為諸住有所得顛倒眾生斷有所得顛倒心故。</s>
  </p>
  <p id="212">
    <s id="212:1">舍利子！是諸菩薩摩訶薩若聞如來說一切行為無常者！即能善入畢竟無常。</s>
  </p>
  <p id="213">
    <s id="213:1">若有聞說一切行苦！則能興厭起離願心。</s>
  </p>
  <p id="214">
    <s id="214:1">若有聞說諸法無我！則能修習於三摩地妙解脫門。</s>
  </p>
  <p id="215">
    <s id="215:1">若有聞說寂滅涅槃！則能修習無相三摩地而不非時趣入真際。</s>
  </p>
  <p id="216">
    <s id="216:1">如是舍利子！若諸菩薩摩訶薩能善修習如是法者，終不退失一切善法，</s>
    <s id="216:2">速能圓滿一切佛法。」</s>
  </p>
  <p id="217">
    <s id="217:1">大寶積經卷第三十六[1]</s>
  </p>
</text>
