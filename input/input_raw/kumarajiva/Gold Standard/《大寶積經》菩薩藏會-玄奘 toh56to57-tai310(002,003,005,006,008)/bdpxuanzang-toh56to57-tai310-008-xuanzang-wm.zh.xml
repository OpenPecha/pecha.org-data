<?xml version='1.0' encoding='utf-8'?>
<text>
  <p id="1">
    <s id="1:1">大寶積經卷第四十五 大唐三藏法師玄奘奉 詔譯 </s>
  </p>
  <p id="2">
    <s id="2:1">菩薩藏會第十二之十一</s>
  </p>
  <p id="3">
    <s id="3:1">羼底波羅蜜多品第八</s>
  </p>
  <p id="4">
    <s id="4:1">爾時佛告舍利子：「云何名為菩薩摩訶薩羼底波羅蜜多？菩薩摩訶薩為阿耨多羅三藐三菩提故，於如是法精勤修學，行菩薩行。</s>
  </p>
  <p id="5">
    <s id="5:1">舍利子！菩薩摩訶薩由住如是羼底波羅蜜多故，具足忍力， 立性堅正，</s>
  </p>
  <p id="6">
    <s id="6:1">於諸寒熱飢渴、蛇蝎蚊虻、風日等觸[3]志能堪[4]忍，又能忍麁惡言說、鄙陋詞句，</s>
  </p>
  <p id="7">
    <s id="7:1">及以依身所起猛迅苦受、堅鞕辛楚、奪命至死，諸如是等所有苦受並能堪忍。</s>
  </p>
  <p id="8">
    <s id="8:1">舍利子！若諸菩薩摩訶薩能具是者，是則名為羼底波羅蜜多。</s>
  </p>
  <p id="9">
    <s id="9:1">復次，舍利子！我昔長夜未成佛時，行菩薩行常修忍辱。」</s>
  </p>
  <p id="10">
    <s id="10:1">舍利子白佛言：「世尊！云何世尊為菩薩時，修集忍辱行菩薩行？」</s>
  </p>
  <p id="11">
    <s id="11:1">佛告舍利子：「我憶過去行菩薩行，多有眾生數來毀罵、非法訶責，面於我前出諸非法弊惡言說。</s>
  </p>
  <p id="12">
    <s id="12:1">舍利子！我於爾時行羼底波羅蜜多故，制伏其心，</s>
  </p>
  <p id="13">
    <s id="13:1">不生忿恚、慳悋、惱熱，</s>
  </p>
  <p id="14">
    <s id="14:1">但作是念：『於諸行中無有少法是易可得過於毀罵及訶責者，</s>
  </p>
  <p id="15">
    <s id="15:1">是故我今應當修捨。</s>
  </p>
  <p id="16">
    <s id="16:1">又我於彼應起慈悲。</s>
  </p>
  <p id="17">
    <s id="17:1">何以故？</s>
  </p>
  <p id="18">
    <s id="18:1">世間眾生多分安住毀罵、訶責，由斯業故，還復感得如是之相訶毀果報，</s>
  </p>
  <p id="19">
    <s id="19:1">在在所生常得醜陋可惡之身。</s>
  </p>
  <p id="20">
    <s id="20:1">我今不樂醜陋之事，豈應樂行毀罵訶責？</s>
  </p>
  <p id="21">
    <s id="21:1">何以故？</s>
  </p>
  <p id="22">
    <s id="22:1">如是訶毀諸惡業者，</s>
    <s id="22:2">是則名為不相應業、不稱理業、</s>
    <s id="22:3">愚夫之業，</s>
    <s id="22:4">是下劣業、</s>
    <s id="22:5">非善人業、</s>
    <s id="22:6">非賢聖業。</s>
  </p>
  <p id="23">
    <s id="23:1">由此業故，墮於地獄、傍生、焰魔世界，</s>
  </p>
  <p id="24">
    <s id="24:1">又由此業與諸惡趣而為眷屬；</s>
  </p>
  <p id="25">
    <s id="25:1">由此業故，感得貧窮藥叉之身，</s>
  </p>
  <p id="26">
    <s id="26:1">又由此業感貧藥叉根本果報；</s>
  </p>
  <p id="27">
    <s id="27:1">由此業故，感得貧窮餓鬼之身，又由此業感貧餓鬼根本果報；</s>
  </p>
  <p id="28">
    <s id="28:1">由此業故，感得貧窮人趣之身，又由此業感貧人趣根本果報；</s>
  </p>
  <p id="29">
    <s id="29:1">又由如此訶毀業故，感得下趣及以下趣根本果報。</s>
  </p>
  <p id="30">
    <s id="30:1">我今不應求下劣趣。</s>
  </p>
  <p id="31">
    <s id="31:1">所以者何？</s>
  </p>
  <p id="32">
    <s id="32:1">若我求作如是事者，與諸眾生有何差別？</s>
  </p>
  <p id="33">
    <s id="33:1">然彼眾生不順於理，我既順理，不應同彼。』</s>
  </p>
  <p id="34">
    <s id="34:1">舍利子！是諸菩薩摩訶薩行羼底波羅蜜多者，應當隨我修學是法。</s>
  </p>
  <p id="35">
    <s id="35:1">何以故？</s>
  </p>
  <p id="36">
    <s id="36:1">舍利子！是諸菩薩為他毀罵訶責之時，</s>
  </p>
  <p id="37">
    <s id="37:1">便能依是正法作意思惟、忍受。</s>
  </p>
  <p id="38">
    <s id="38:1">是菩薩摩訶薩由得如是忍辱力故，復獲無量諸妙善根。假使以諸珍寶滿佛世界四大洲中持用布施，比前功德皆不能及。</s>
  </p>
  <p id="39">
    <s id="39:1">所以者何？</s>
  </p>
  <p id="40">
    <s id="40:1">是忍辱行，極善丈夫方能修習。</s>
  </p>
  <p id="41">
    <s id="41:1">何以故？</s>
  </p>
  <p id="42">
    <s id="42:1">一切眾生多為毀罵訶責之所拘執， 由如是故，生死流轉不能斷絕。</s>
  </p>
  <p id="43">
    <s id="43:1">「復次，舍利子！</s>
    <s id="43:2">是諸菩薩摩訶薩行羼底波羅蜜多者，應自勉勵審諦、觀察，</s>
  </p>
  <p id="44">
    <s id="44:1">作如是念：『我若被他訶毀之時，為能思惟於佛菩提及法、僧不？</s>
  </p>
  <p id="45">
    <s id="45:1">若能思惟，是則為善；</s>
  </p>
  <p id="46">
    <s id="46:1">若不能思，不名為善。』復更以餘無量方便，思惟於佛、思惟菩提及以法、僧。</s>
  </p>
  <p id="47">
    <s id="47:1">舍利子！菩薩摩訶薩作是思已，應當觀察，</s>
  </p>
  <p id="48">
    <s id="48:1">我今[1]與一切眾生有何差別殊異之相。</s>
  </p>
  <p id="49">
    <s id="49:1">何以故？</s>
  </p>
  <p id="50">
    <s id="50:1">彼諸眾生現於我身起瞋害者，[2]於佛菩提及以法、僧曾不思惟。我若同彼不思惟者，與諸眾生有何差別、有何殊異希奇之相？</s>
  </p>
  <p id="51">
    <s id="51:1">舍利子！是菩薩摩訶薩又復思惟：</s>
  </p>
  <p id="52">
    <s id="52:1">『若被他人現瞋恚時，心便生捨，於佛菩提及法、僧等曾無思念，此非我宜。』</s>
  </p>
  <p id="53">
    <s id="53:1">又作是念：『若我於彼起瞋恚者， 則為無智、無忍辱力， 亦於本願而便棄捨。 所以者何？ 若起瞋恚，則無是心：我當攝受一切眾生， 我當不捨一切眾生。</s>
  </p>
  <p id="54">
    <s id="54:1">我若起瞋於一有情，不名菩薩攝化之法。誰請於我行菩薩道？</s>
  </p>
  <p id="55">
    <s id="55:1">而況往昔發如是願：我當速證阿耨多羅三藐三菩提已，廣為眾生宣說正法。</s>
  </p>
  <p id="56">
    <s id="56:1">適發如是弘誓之時，諸佛世尊同共證我便作是念：此族姓子發心安住如是無上正等覺已，當為眾生廣宣正法。</s>
  </p>
  <p id="57">
    <s id="57:1">又於今者，諸佛世尊無障礙智、無障礙見現證知我。</s>
  </p>
  <p id="58">
    <s id="58:1">是故不應為他毀罵訶責之時，若起瞋恚，於佛菩提法僧之所若生捨者，不應憶念。何以故？</s>
  </p>
  <p id="59">
    <s id="59:1">現在東方殑伽沙等諸佛世界，彼世界中有殑伽沙等如來、應、正等覺現在住持。</s>
  </p>
  <p id="60">
    <s id="60:1">彼佛世尊亦證知我心生正願。</s>
  </p>
  <p id="61">
    <s id="61:1">南西北方四維上下亦復如是。</s>
  </p>
  <p id="62">
    <s id="62:1">當我發是正願之時，諸佛同聲讚我忍力，</s>
  </p>
  <p id="63">
    <s id="63:1">故我不應作師子吼已，復作野干聲。</s>
  </p>
  <p id="64">
    <s id="64:1">師子吼者，謂我當證大忍辱力；</s>
  </p>
  <p id="65">
    <s id="65:1">野干聲者，謂於眾生而行瞋恚訶毀等相。』</s>
  </p>
  <p id="66">
    <s id="66:1">舍利子！是菩薩摩訶薩復作是念：</s>
  </p>
  <p id="67">
    <s id="67:1">『世間眾生若得彼利方乃利他，</s>
  </p>
  <p id="68">
    <s id="68:1">我亦如是得眾生利方利彼者，我與世間有何差別？有何殊異希奇之相？』</s>
  </p>
  <p id="69">
    <s id="69:1">又作是念：『世間眾生若彼於此作無義利，此復於彼作無義利。</s>
  </p>
  <p id="70">
    <s id="70:1">我亦如是，眾生於我作無義利，我復於彼作無義利。</s>
  </p>
  <p id="71">
    <s id="71:1">若如此者，</s>
    <s id="71:2">我與眾生有何希奇差別殊異？』</s>
  </p>
  <p id="72">
    <s id="72:1">舍利子！菩薩摩訶薩於是法中應當修學。</s>
  </p>
  <p id="73">
    <s id="73:1">又作是念：『世間眾生互為怨對，</s>
    <s id="73:2">若得彼利，謂為善友；</s>
  </p>
  <p id="74">
    <s id="74:1">若不得利，更相殺害。</s>
  </p>
  <p id="75">
    <s id="75:1">我見如是深過失故，應當不觀一切眾生於我之身作諸利樂，及於我身作無義利。』但作是念：『我於今者必當饒益一切眾生，為欲滿足羼底波羅蜜多故。』」</s>
  </p>
  <p id="76">
    <s id="76:1">爾時世尊欲重宣此義而說頌曰：</s>
  </p>
  <p id="77">
    <s id="77:1">「設彼於我為無利，經於多百拘胝劫，</s>
  </p>
  <p id="78">
    <s id="78:1">見彼有情受眾苦，終無安住於捨心。</s>
  </p>
  <p id="79">
    <s id="79:1">設有互得世財利，更相稱讚為善友，</s>
  </p>
  <p id="80">
    <s id="80:1">若互不得世財利，彼此怨對相殘害。</s>
  </p>
  <p id="81">
    <s id="81:1">假使以此贍部洲，或復三千佛世界，盛滿珍寶來相[3]惠，常求我為賢善友。</s>
  </p>
  <p id="82">
    <s id="82:1">假使執持利刀劍，來解我身諸支節，</s>
  </p>
  <p id="83">
    <s id="83:1">我當於彼諸眾生，平等利益心無二。</s>
  </p>
  <p id="84">
    <s id="84:1">於諸毀罵我當忍，亦忍一切諸難苦，</s>
  </p>
  <p id="85">
    <s id="85:1">當為眾生讚忍力，亦自安住大忍中。</s>
  </p>
  <p id="86">
    <s id="86:1">世間暴惡諸有情，以刀毒等相加害，</s>
  </p>
  <p id="87">
    <s id="87:1">能和合彼為善友，此則聖賢聰叡相。</s>
  </p>
  <p id="88">
    <s id="88:1">我當不學世愚夫，又應與彼而為異，凡夫聖者之所行，流轉寂滅差別故。</s>
  </p>
  <p id="89">
    <s id="89:1">「復次，舍利子！菩薩摩訶薩行羼底波羅蜜多時，應作如是修學正法。</s>
  </p>
  <p id="90">
    <s id="90:1">舍利子！是菩薩摩訶薩復作是念：</s>
  </p>
  <p id="91">
    <s id="91:1">『假使經於百千那庾多拘胝大劫，被諸眾生常以刀杖、瓦石、土塊種種加害，但使須臾得存微命，猶應[4]欣慶，</s>
  </p>
  <p id="92">
    <s id="92:1">作如是念：「奇哉！如是有情聖者，能於我命不見全斷。」』是菩薩摩訶薩從是已後轉增修學，</s>
  </p>
  <p id="93">
    <s id="93:1">又作是念：『假使眾生行七步頃斬截我首等殑伽沙，然我於彼終不發起若忿若恚。</s>
  </p>
  <p id="94">
    <s id="94:1">所以者何？</s>
  </p>
  <p id="95">
    <s id="95:1">夫忿恚者，速能損害百千大劫所集善根，</s>
  </p>
  <p id="96">
    <s id="96:1">若我善根為[5]瞋害已，復當經於百千大劫方始勤苦修行聖道。</s>
  </p>
  <p id="97">
    <s id="97:1">若如是者，阿耨多羅三藐三菩提極難可得，</s>
  </p>
  <p id="98">
    <s id="98:1">是故我當被忍辱鎧，</s>
    <s id="98:2">以堅固力摧忿恚軍。』</s>
  </p>
  <p id="99">
    <s id="99:1">又舍利子！菩薩摩訶薩住大乘者，起忿恚心，魔得其便，</s>
  </p>
  <p id="100">
    <s id="100:1">既得便已，於阿耨多羅三藐三菩提能為障礙。</s>
  </p>
  <p id="101">
    <s id="101:1">舍利子！忿恚心者，於菩提道能為擾亂；</s>
  </p>
  <p id="102">
    <s id="102:1">擾亂心者，能發惡魔所有魔業。</s>
  </p>
  <p id="103">
    <s id="103:1">此中云何名為魔業？</s>
  </p>
  <p id="104">
    <s id="104:1">若有菩薩心住衣鉢，不能捨離，當知魔業；</s>
  </p>
  <p id="105">
    <s id="105:1">心住乞食，諸施主家不能捨離，當知魔業；</s>
  </p>
  <p id="106">
    <s id="106:1">心住名聞、恭敬、利養，不能捨離，當知魔業；</s>
  </p>
  <p id="107">
    <s id="107:1">於出家法常生厭患，當知魔業；</s>
  </p>
  <p id="108">
    <s id="108:1">於白淨法多生輕賤，當知魔業；</s>
  </p>
  <p id="109">
    <s id="109:1">於空寂處無志求心，當知魔業；</s>
  </p>
  <p id="110">
    <s id="110:1">不樂無上正等菩提，當知魔業；</s>
  </p>
  <p id="111">
    <s id="111:1">於餘智慧恒欣求習，當知魔業；</s>
  </p>
  <p id="112">
    <s id="112:1">乃至於[A1]鄔波柁耶、阿遮利耶二勝師所不修敬仰恭順之心，當知魔業。</s>
  </p>
  <p id="113">
    <s id="113:1">舍利子！諸如是等忿恚之心，能於菩提而為擾亂。</s>
  </p>
  <p id="114">
    <s id="114:1">舍利子！是則名為住擾亂心菩薩摩訶薩，</s>
  </p>
  <p id="115">
    <s id="115:1">為諸惡魔之所使故，作諸魔業。</s>
  </p>
  <p id="116">
    <s id="116:1">「復次，舍利子！菩薩摩訶薩行羼底波羅蜜多時，作如是念：『於長夜中，諸眾生等為諸惡魔伺求便者，所謂瞋恚。』</s>
  </p>
  <p id="117">
    <s id="117:1">舍利子！我今為汝廣說其事。我念過去為大仙人名修行處，</s>
  </p>
  <p id="118">
    <s id="118:1">時有惡魔化作五百健罵丈夫，</s>
  </p>
  <p id="119">
    <s id="119:1">恒尋逐我，興諸惡罵，晝夜去來、行住坐臥，僧坊、靜室、聚落、俗家，若在街巷、若空閑處，隨我坐立，是諸化魔以麁惡言毀罵訶責，滿五百年未曾休廢。</s>
  </p>
  <p id="120">
    <s id="120:1">舍利子！我自憶昔五百歲中為諸魔羅之所訶毀，未曾於彼起微恨心，恒興慈救而用觀察。</s>
  </p>
  <p id="121">
    <s id="121:1">舍利子！我於爾時復作是念：</s>
  </p>
  <p id="122">
    <s id="122:1">『若有諸善男子守護尸羅具眾善法，於貪瞋癡性輕少者，</s>
  </p>
  <p id="123">
    <s id="123:1">不唯於彼作諸利益，說我以為行難行者。</s>
  </p>
  <p id="124">
    <s id="124:1">又亦不唯於彼作諸利益，能證無上正等菩提。</s>
  </p>
  <p id="125">
    <s id="125:1">何以故？</s>
  </p>
  <p id="126">
    <s id="126:1">若有眾生剛強難伏，</s>
  </p>
  <p id="127">
    <s id="127:1">毀犯尸羅，具諸惡法，</s>
  </p>
  <p id="128">
    <s id="128:1">為性濁重貪瞋癡者，</s>
  </p>
  <p id="129">
    <s id="129:1">若我於彼作諸利益，是則說我為難行者。</s>
  </p>
  <p id="130">
    <s id="130:1">由我於彼作諸利益，速成無上正等菩提，先當令彼證寂滅故。』</s>
  </p>
  <p id="131">
    <s id="131:1">舍利子！是諸菩薩摩訶薩若忿恚心現在前時，應生如是諸大正念。</s>
  </p>
  <p id="132">
    <s id="132:1">若生是念，諸利益事速得圓滿。舍利子！如來於過去世，由行如是羼底波羅蜜多菩薩行故，證得阿耨多羅三藐三菩提。</s>
  </p>
  <p id="133">
    <s id="133:1">是故菩薩摩訶薩欲求無上正等覺者，於諸忍力常具成就，</s>
  </p>
  <p id="134">
    <s id="134:1">堪受一切寒熱飢渴、風日、蚊虻蛇蝎等觸，又能堪忍麁惡言說、鄙陋詞句，</s>
  </p>
  <p id="135">
    <s id="135:1">依身所生猛利諸苦、堅[1]鞕楚辛、奪命至死，如是苦受並能堪忍。</s>
  </p>
  <p id="136">
    <s id="136:1">舍利子！是名菩薩摩訶薩安住是忍，速能成就羼底波羅蜜多故。</s>
  </p>
  <p id="137">
    <s id="137:1">「復次，舍利子！云何菩薩摩訶薩羼底波羅蜜多？</s>
  </p>
  <p id="138">
    <s id="138:1">菩薩摩訶薩依之修行，具足成滿忍法之相。</s>
  </p>
  <p id="139">
    <s id="139:1">舍利子！菩薩忍者，無有瞋恚是菩薩忍，</s>
  </p>
  <p id="140">
    <s id="140:1">無有忿懟是菩薩忍，</s>
  </p>
  <p id="141">
    <s id="141:1">無諸怒害是菩薩忍，</s>
  </p>
  <p id="142">
    <s id="142:1">不起怨諍是菩薩忍，</s>
  </p>
  <p id="143">
    <s id="143:1">無諸[2]煩惱是菩薩忍，</s>
  </p>
  <p id="144">
    <s id="144:1">善能自護是菩薩忍，</s>
  </p>
  <p id="145">
    <s id="145:1">善能護他是菩薩忍，</s>
  </p>
  <p id="146">
    <s id="146:1">當善護身是菩薩忍，</s>
  </p>
  <p id="147">
    <s id="147:1">當善護語是菩薩忍，</s>
  </p>
  <p id="148">
    <s id="148:1">當善護心是菩薩忍，</s>
  </p>
  <p id="149">
    <s id="149:1">如理觀察是菩薩忍，</s>
  </p>
  <p id="150">
    <s id="150:1">厭離諸欲是菩薩忍，</s>
  </p>
  <p id="151">
    <s id="151:1">[3]依淨業報是菩薩忍，</s>
  </p>
  <p id="152">
    <s id="152:1">身善清淨是菩薩忍，</s>
  </p>
  <p id="153">
    <s id="153:1">語善清淨是菩薩忍，</s>
  </p>
  <p id="154">
    <s id="154:1">心善清淨是菩薩忍，</s>
  </p>
  <p id="155">
    <s id="155:1">受諸[4]天人圓滿淨樂是菩薩忍，</s>
  </p>
  <p id="156">
    <s id="156:1">如來相好圓滿莊嚴是菩薩忍，</s>
  </p>
  <p id="157">
    <s id="157:1">如來言說梵音微妙是菩薩忍，</s>
  </p>
  <p id="158">
    <s id="158:1">行菩薩行攝諸善本令不壞失是菩薩忍，</s>
  </p>
  <p id="159">
    <s id="159:1">出離眾生逼迫苦惱是菩薩忍，</s>
  </p>
  <p id="160">
    <s id="160:1">除滅一切諸惡怨對是菩薩忍。</s>
  </p>
  <p id="161">
    <s id="161:1">舍利子！略而言之，當知一切如來力、無所畏、不共佛法、大慈大悲大喜大捨無量圓滿諸佛妙法，皆是菩薩摩訶薩羼底波羅蜜多之所成就。</s>
  </p>
  <p id="162">
    <s id="162:1">「復次，舍利子！菩薩摩訶薩行羼底波羅蜜多時，應當具足諸忍正行。</s>
  </p>
  <p id="163">
    <s id="163:1">舍利子！菩薩摩訶薩若被罵詈終無返報，善達言語如響聲故。</s>
  </p>
  <p id="164">
    <s id="164:1">若被捶打終無返報，善達身形如影像故。</s>
  </p>
  <p id="165">
    <s id="165:1">若被忿怒終無返報，善觀其心如幻[5]幻故。</s>
  </p>
  <p id="166">
    <s id="166:1">若被讚毀終無愛恚，善知自身德圓滿故。</s>
  </p>
  <p id="167">
    <s id="167:1">於得失利不生欣慼，調伏其心住寂靜故。</s>
  </p>
  <p id="168">
    <s id="168:1">不希美稱、不犯惡名，善能觀察廣大慧故。</s>
  </p>
  <p id="169">
    <s id="169:1">毀而不下、讚而不高，德善安住不傾動故。</s>
  </p>
  <p id="170">
    <s id="170:1">於諸苦事曾無厭惡，苦眾生所深懷戀故。</s>
  </p>
  <p id="171">
    <s id="171:1">於諸樂相曾無欣愛，知有為樂性無常故。</s>
  </p>
  <p id="172">
    <s id="172:1">世間八法所不能染，不依一切有趣生故。</s>
  </p>
  <p id="173">
    <s id="173:1">於諸自苦善能堪忍，終不令他受苦惱故。</s>
  </p>
  <p id="174">
    <s id="174:1">於勝菩提心無退屈，覺分資糧善圓滿故。</s>
  </p>
  <p id="175">
    <s id="175:1">節節支解乃至斬首善能堪忍，希求如來金剛身故。</s>
  </p>
  <p id="176">
    <s id="176:1">屠割身肉善能堪忍，為求如來妙相好故。</s>
  </p>
  <p id="177">
    <s id="177:1">諸變惡事善能堪忍，為殖一切善業力故。</s>
  </p>
  <p id="178">
    <s id="178:1">舍利子！如是等相，名為菩薩摩訶薩成就羼底波羅蜜多，應如是學。</s>
  </p>
  <p id="179">
    <s id="179:1">「復次，舍利子！菩薩摩訶薩行羼底波羅蜜多時諸忍之相，所謂菩薩摩訶薩修行忍者，是則名為畢竟堪忍。</s>
  </p>
  <p id="180">
    <s id="180:1">何以故？</s>
  </p>
  <p id="181">
    <s id="181:1">若謂我能堪忍毀罵而起忍者，是則名為俱生之忍，</s>
  </p>
  <p id="182">
    <s id="182:1">如是忍者非畢竟忍。</s>
  </p>
  <p id="183">
    <s id="183:1">若謂誰能起罵、復何所罵而起忍者，是則名為挍計法忍。</s>
  </p>
  <p id="184">
    <s id="184:1">若謂是眼能罵眼耶而起忍者，是則名為觀諸處忍。</s>
  </p>
  <p id="185">
    <s id="185:1">若謂此中無能所罵而起忍者，是則名為悟入一切無眾生忍。</s>
  </p>
  <p id="186">
    <s id="186:1">舍利子！如是諸忍皆非菩薩畢竟之忍。</s>
  </p>
  <p id="187">
    <s id="187:1">又舍利子！若謂罵聲但有諸字，是則名為響聲之忍，</s>
    <s id="187:2">如是忍者非畢竟忍。</s>
  </p>
  <p id="188">
    <s id="188:1">若謂彼我俱無常者，是則名為悟無常忍。</s>
  </p>
  <p id="189">
    <s id="189:1">若謂彼有顛倒、我無顛倒，是則名為高下之忍。</s>
  </p>
  <p id="190">
    <s id="190:1">若謂彼非正理、我是正理，是名相應不相應忍。</s>
  </p>
  <p id="191">
    <s id="191:1">若謂彼住邪道、我住正道，是則名為二道別忍，</s>
  </p>
  <p id="192">
    <s id="192:1">如是忍者非畢竟忍。</s>
  </p>
  <p id="193">
    <s id="193:1">若謂我忍於空不忍見趣、</s>
  </p>
  <p id="194">
    <s id="194:1">我忍無相不忍諸覺、</s>
  </p>
  <p id="195">
    <s id="195:1">我忍無願不忍志求、</s>
  </p>
  <p id="196">
    <s id="196:1">我忍無作不忍諸行、</s>
  </p>
  <p id="197">
    <s id="197:1">我忍惑盡不忍煩惱、</s>
  </p>
  <p id="198">
    <s id="198:1">我忍諸善不忍不善、</s>
  </p>
  <p id="199">
    <s id="199:1">我忍無罪不忍有罪、</s>
  </p>
  <p id="200">
    <s id="200:1">我忍無漏不忍有漏、</s>
  </p>
  <p id="201">
    <s id="201:1">我忍出世不忍世間、</s>
  </p>
  <p id="202">
    <s id="202:1">我忍清淨不忍雜染、</s>
  </p>
  <p id="203">
    <s id="203:1">我忍涅槃不忍生死，舍利子！如是諸忍但得名為治斷之忍，皆非菩薩畢竟忍也。</s>
  </p>
  <p id="204">
    <s id="204:1">「復次，舍利子！云何菩薩摩訶薩行於羼底波羅蜜多時，修行菩薩畢竟之忍？</s>
  </p>
  <p id="205">
    <s id="205:1">舍利子！若隨順空[1]不減諸見，</s>
  </p>
  <p id="206">
    <s id="206:1">於彼空性亦無增益，</s>
  </p>
  <p id="207">
    <s id="207:1">如是忍者是名菩薩畢竟之忍。</s>
  </p>
  <p id="208">
    <s id="208:1">若隨順空不減求願，於無願性亦無增益；</s>
  </p>
  <p id="209">
    <s id="209:1">若隨順空不減諸行，於無作性亦無增益；</s>
  </p>
  <p id="210">
    <s id="210:1">若隨順空不減煩惱，於惑盡性亦無增益；</s>
  </p>
  <p id="211">
    <s id="211:1">若隨順空不減不善，於彼善性亦無增益；</s>
  </p>
  <p id="212">
    <s id="212:1">若隨順空不減有罪，於無罪性亦無增益；</s>
  </p>
  <p id="213">
    <s id="213:1">如是乃至若隨順空不減生死，於涅槃性亦無增益。</s>
  </p>
  <p id="214">
    <s id="214:1">舍利子！如是等相而生忍者，則名菩薩摩訶薩畢竟之忍。</s>
  </p>
  <p id="215">
    <s id="215:1">舍利子！一切諸法，非能生非所生、非已生非現生，</s>
  </p>
  <p id="216">
    <s id="216:1">無有一法是可生起，</s>
  </p>
  <p id="217">
    <s id="217:1">無生起故，則無有盡。</s>
  </p>
  <p id="218">
    <s id="218:1">若有能知此無盡者，則名菩薩摩訶薩畢竟之忍。</s>
  </p>
  <p id="219">
    <s id="219:1">舍利子！一切諸法，非是有為，亦非無為，</s>
  </p>
  <p id="220">
    <s id="220:1">無有增益，無[2]損無增，</s>
  </p>
  <p id="221">
    <s id="221:1">亦無長養，無盛無衰，無有作者，無有起者，</s>
  </p>
  <p id="222">
    <s id="222:1">由無起故，亦無有盡。</s>
  </p>
  <p id="223">
    <s id="223:1">如是忍者，則名菩薩摩訶薩無生之忍。</s>
  </p>
  <p id="224">
    <s id="224:1">舍利子！菩薩摩訶薩為阿耨多羅三藐三菩提故，行菩薩行，若有具足成就如是忍者，是名菩薩摩訶薩羼底波羅蜜多圓滿成就。</s>
  </p>
  <p id="225">
    <s id="225:1">舍利子！若菩薩摩訶薩安住如是羼底波羅蜜多，</s>
  </p>
  <p id="226">
    <s id="226:1">精勤修學行菩薩行者，</s>
  </p>
  <p id="227">
    <s id="227:1">不為諸魔、魔眾、天子之所擾亂，又亦不為異道邪論所能摧伏。」</s>
  </p>
</text>
