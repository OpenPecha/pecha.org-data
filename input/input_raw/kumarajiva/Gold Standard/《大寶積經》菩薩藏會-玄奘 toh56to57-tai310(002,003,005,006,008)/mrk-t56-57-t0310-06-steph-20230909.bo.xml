<?xml version='1.0' encoding='utf-8'?>
<text>
  <p id="1">
    <s id="1:1">དེ་ལ་ཤཱ་རིའི་བུ་ཕ་རོལ་ཏུ་ཕྱིན་པ་རྣམས་ལ་བརྩོན་པ་གང་ཞེ་ན། </s>
  </p>
  <p id="2">
    <s id="2:1">ཤཱ་རིའི་བུ་ཕ་རོལ་ཏུ་ཕྱིན་པ་དྲུག་པོ་འདི་དག་ཉིད་ཡིན་ཏེ། </s>
  </p>
  <p id="3">
    <s id="3:1">གང་ཕ་རོལ་ཏུ་ཕྱིན་པ་དྲུག་པོ་འདི་དག་ལ་བརྩོན་པའི་བྱང་ཆུབ་སེམས་དཔའ་ནི་</s>
    <s id="3:2">བྱང་ [56a.6]ཆུབ་སེམས་དཔའི་སྤྱད་པ་སྤྱོད་དོ། །</s>
  </p>
  <p id="4">
    <s id="4:1">དྲུག་གང་ཞེ་ན།</s>
    <s id="4:2">འདི་ལྟ་སྟེ།</s>
  </p>
  <p id="5">
    <s id="5:1">སྦྱིན་པའི་ཕ་རོལ་ཏུ་ཕྱིན་པ་དང་།</s>
    <s id="5:2">ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་།</s>
    <s id="5:3">བཟོད་པའི་ཕ་རོལ་ཏུ་ཕྱིན་པ་དང་།</s>
    <s id="5:4">བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་།</s>
    <s id="5:5">བསམ་གཏན་གྱི་ཕ་རོལ་ཏུ་ཕྱིན་པ་དང་།</s>
    <s id="5:6">ཤེས་རབ་ཀྱི་ [56a.7]ཕ་རོལ་ཏུ་ཕྱིན་པ་སྟེ།</s>
  </p>
  <p id="6">
    <s id="6:1">དེ་དག་ནི་ཕ་རོལ་ཏུ་ཕྱིན་པ་དྲུག་རྣམས་སོ། །</s>
  </p>
  <p id="7">
    <s id="7:1">དེ་ལ་སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། </s>
  </p>
  <p id="8">
    <s id="8:1">ཤཱ་རིའི་བུ་འདི་ལ་བྱང་ཆུབ་སེམས་དཔའ་ནི་</s>
    <s id="8:2">དགེ་སྦྱོང་དང་། བྲམ་ཟེ་དང་།</s>
    <s id="8:3">ཕོངས་པ་རྣམས་ཀྱི་</s>
    <s id="8:4">སྦྱིན་བདག་ཡིན་ཏེ།</s>
  </p>
  <p id="9">
    <s id="9:1">འདི་ལྟ་སྟེ། ཟས་ཀྱིས་ཕོངས་པ་ལ་ཟས།</s>
    <s id="9:2">སྐོམ་གྱིས་ [56b.1]ཕོངས་པ་ལ་སྐོམ།</s>
    <s id="9:3">བཞོན་པ་དང་།</s>
    <s id="9:4">གོས་དང་།</s>
    <s id="9:5">སྤོས་དང་།</s>
    <s id="9:6">ཕྲེང་བ་དང་།</s>
    <s id="9:7">བྱུག་པ་དང་།</s>
    <s id="9:8">གནས་དང་།</s>
    <s id="9:9">ཡོ་བྱད་དང་།</s>
    <s id="9:10">ན་བའི་གསོས་སྨན་དང་།</s>
    <s id="9:11">མར་མེ་དང་།</s>
    <s id="9:12">སིལ་སྙན་དང་།</s>
    <s id="9:13">བྲན་ཕོ་དང་།</s>
    <s id="9:14">བྲན་མོ་དང་།</s>
    <s id="9:15">གསེར་དང་།</s>
    <s id="9:16">ནོར་བུ་དང་།</s>
    <s id="9:17">མུ་ཏིག་དང་། །</s>
    <s id="9:18">བཻ་དཱུརྱ་དང་།</s>
    <s id="9:19">དུང་དང་།</s>
    <s id="9:20">[56b.2]མན་ཤེལ་དང་།</s>
    <s id="9:21">བྱི་རུ་དང་།</s>
    <s id="9:22">རིན་པོ་ཆེ་ཐམས་ཅད་དང་།</s>
    <s id="9:23">རྟ་དང་།</s>
    <s id="9:24">གླང་པོ་ཆེ་དང་།</s>
    <s id="9:25">ཤིང་རྟ་དང་།</s>
    <s id="9:26">སྐྱེད་མོས་ཚལ་དང་། དཀའ་ཐུབ་ཀྱི་ནགས་ཚལ་དང་།</s>
    <s id="9:27">བུ་དང་།</s>
    <s id="9:28">བུ་མོ་དང་།</s>
    <s id="9:29">ཆུང་མ་དང་།</s>
    <s id="9:30">ནོར་དང་།</s>
    <s id="9:31">འབྲུ་དང་།</s>
    <s id="9:32">མཛོད་དང་།</s>
    <s id="9:33">བང་བ་དང་། གླིང་བཞིའི་རྒྱལ་པོའི་ལོངས་སྤྱོད་ [56b.3]ཀྱི་བདེ་བ་ཐམས་ཅད་དང་། རྩེ་བ་དང་། དགའ་བ་ཐམས་ཅད་དང་།</s>
    <s id="9:34">ལག་པ་དང་།</s>
    <s id="9:35">རྐང་པ་དང་།</s>
    <s id="9:36">རྣ་བ་དང་།</s>
    <s id="9:37">སྣ་དང་།</s>
    <s id="9:38">མིག་དང་།</s>
    <s id="9:39">མགོ་དང་།</s>
    <s id="9:40">ཤ་དང་།</s>
    <s id="9:41">ཁྲག་དང་།</s>
    <s id="9:42">རྐང་དང་།</s>
    <s id="9:43">རུས་པ་དང་།</s>
    <s id="9:44">འཇིག་རྟེན་གྱི་ཡོ་བྱད་གང་ཡང་སློང་བ་ལ་ཡོངས་སུ་མི་གཏོང་བ་མེད་དོ། །</s>
  </p>
  <p id="10">
    <s id="10:1">སྦྱིན་པ་དེ་རྣམ་ [56b.4]པ་བཅུས་ཡོངས་སུ་དག་པར་སྦྱིན་པར་བྱེད་དེ། </s>
  </p>
  <p id="11">
    <s id="11:1">བཅུ་གང་ཞེ་ན། བྱང་ཆུབ་སེམས་དཔའ་རྣམས་ལ་</s>
    <s id="11:2">མི་འཐུན་པའི་ལོངས་སྤྱོད་ཡོངས་སུ་ཚོལ་ཞིང་སྦྱིན་པ་མེད། །</s>
  </p>
  <p id="12">
    <s id="12:1">བྱང་ཆུབ་སེམས་དཔའ་རྣམས་ལ་སེམས་ཅན་ལ་གནོད་པའི་སྦྱིན་པ་མེད། </s>
  </p>
  <p id="13">
    <s id="13:1">བྱང་ཆུབ་སེམས་དཔའ་རྣམས་ལ་འཇིགས་ཤིང་ [56b.5]སྐྲག་ནས་སྦྱིན་པ་མེད། </s>
  </p>
  <p id="14">
    <s id="14:1">བྱང་ཆུབ་སེམས་དཔའ་རྣམས་ལ་ཡོངས་སུ་མ་བཏང་བ་ལ་འགྲོན་དུ་གཉེར་བའི་སྦྱིན་པ་མེད། </s>
  </p>
  <p id="15">
    <s id="15:1">བྱང་ཆུབ་སེམས་དཔའ་རྣམས་ལ་གདོང་དུ་ལྟ་ཞིང་སྦྱིན་པ་མེད། </s>
  </p>
  <p id="16">
    <s id="16:1">བྱང་ཆུབ་སེམས་དཔའ་རྣམས་ལ་སེམས་ཅན་ལ་ཐ་དད་པར་སྦྱིན་པ་མེད། </s>
  </p>
  <p id="17">
    <s id="17:1">བྱང་ཆུབ་སེམས་ [56b.6]དཔའ་རྣམས་ལ་མཛའ་བས་སྦྱིན་པ་མེད། </s>
  </p>
  <p id="18">
    <s id="18:1">བྱང་ཆུབ་སེམས་དཔའ་རྣམས་ལ་སྡང་བས་སྦྱིན་པ་མེད། </s>
  </p>
  <p id="19">
    <s id="19:1">བྱང་ཆུབ་སེམས་དཔའ་རྣམས་ལ་ཞིང་ཚོལ་ཞིང་སྦྱིན་པ་མེད། </s>
  </p>
  <p id="20">
    <s id="20:1">བྱང་ཆུབ་སེམས་དཔའ་རྣམས་ལ་སེམས་ཅན་ཐམས་ཅད་ལ་སྦྱིན་གནས་མ་ཡིན་ཞེས་བརྙས་ཤིང་སྦྱིན་པ་མེད་དེ།</s>
  </p>
  <p id="21">
    <s id="21:1">ཤ་ [56b.7]རིའི་བུ་བྱང་ཆུབ་སེམས་དཔའ་སྦྱིན་པ་དེ་རྣམ་པ་དེ་བཅུས་ཡོངས་སུ་དག་པར་སྦྱིན་པར་བྱེད་དོ། །</s>
  </p>
  <p id="22">
    <s id="22:1">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་གཞན་རྣམ་པ་བཅུས་ཡོངས་སུ་དག་པར་སྦྱིན་པར་བྱེད་དེ། </s>
  </p>
  <p id="23">
    <s id="23:1">བཅུ་གང་ཞེ་ན།</s>
    <s id="23:2">བྱང་ཆུབ་སེམས་དཔའ་རྣམས་ལ་ལས་ཀྱི་རྣམ་ [57a.1]པར་སྨིན་པ་འདོད་ཅིང་སྦྱིན་པ་མེད།</s>
  </p>
  <p id="24">
    <s id="24:1">བྱང་ཆུབ་སེམས་དཔའ་རྣམས་ལ་བསམ་པ་ལོག་པར་སྦྱིན་པ་མེད། </s>
  </p>
  <p id="25">
    <s id="25:1">བྱང་ཆུབ་སེམས་དཔའ་རྣམས་ལ་ཡོངས་སུ་སྐྱོ་བའི་སྦྱིན་པ་མེད། </s>
  </p>
  <p id="26">
    <s id="26:1">བྱང་ཆུབ་སེམས་དཔའ་རྣམས་ལ་ཉེ་བར་བསྟན་ནས་སྦྱིན་པ་མེད། </s>
  </p>
  <p id="27">
    <s id="27:1">བྱང་ཆུབ་སེམས་ [57a.2]དཔའ་རྣམས་ལ་རྗེས་སུ་མི་དགའ་བའི་སྦྱིན་པ་མེད། </s>
  </p>
  <p id="28">
    <s id="28:1">བྱང་ཆུབ་སེམས་དཔའ་རྣམས་ལ་འགྱོད་པའི་སྦྱིན་པ་མེད། </s>
  </p>
  <p id="29">
    <s id="29:1">བྱང་ཆུབ་སེམས་དཔའ་རྣམས་ལ་ཚུལ་ཁྲིམས་དང་ལྡན་པ་ལ་བཀུར་ཏེ་སྦྱིན་པ་མེད། </s>
  </p>
  <p id="30">
    <s id="30:1">ཚུལ་ཁྲིམས་འཆལ་པ་ལ་བརྙས་ཏེ་སྦྱིན་པ་མེད། </s>
  </p>
  <p id="31">
    <s id="31:1">བྱང་ཆུབ་སེམས་དཔའ་ [57a.3]རྣམས་ལ་རྣམ་པར་སྨིན་པ་རེ་བའི་སྦྱིན་པ་མེད་དེ། </s>
  </p>
  <p id="32">
    <s id="32:1">ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་རྣམ་པ་དེ་བཅུས་ཡོངས་སུ་དག་པར་སྦྱིན་པར་བྱེད་དོ། །</s>
  </p>
  <p id="33">
    <s id="33:1">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་གཞན་རྣམ་པ་བཅུས་ཡོངས་སུ་དག་པར་སྦྱིན་པར་བྱེད་དེ། </s>
  </p>
  <p id="34">
    <s id="34:1">བཅུ་གང་ཞེ་ན།</s>
    <s id="34:2">[57a.4]བྱང་ཆུབ་སེམས་དཔའ་རྣམས་ལ་སྨད་ནས་སྦྱིན་པ་མེད།</s>
  </p>
  <p id="35">
    <s id="35:1">བྱང་ཆུབ་སེམས་དཔའ་རྣམས་ལ་གཞན་དུ་ཕྱོགས་ནས་སྦྱིན་པ་མེད། </s>
  </p>
  <p id="36">
    <s id="36:1">བྱང་ཆུབ་སེམས་དཔའ་རྣམས་ལ་ཉོན་མོངས་ཤིང་སྦྱིན་པ་མེད། </s>
  </p>
  <p id="37">
    <s id="37:1">ཁྲོ་བ་དང་། ཕྲག་དོག་དང་། གནོད་སེམས་སྟོན་ཅིང་སྦྱིན་པ་མེད། </s>
  </p>
  <p id="38">
    <s id="38:1">རི་མོར་མི་ [57a.5]བྱེད་པར་སྦྱིན་པ་མེད། </s>
  </p>
  <p id="39">
    <s id="39:1">རང་གི་ལག་ནས་མ་ཡིན་པར་སྦྱིན་པ་མེད། </s>
  </p>
  <p id="40">
    <s id="40:1">ཅི་ཙམ་དཔགས་པ་ལས་དབྲི་ཞིང་སྦྱིན་པ་མེད། </s>
  </p>
  <p id="41">
    <s id="41:1">བྱང་ཆུབ་སེམས་དཔའ་རྣམས་སྐྱེ་བ་འདོད་ཅིང་སྦྱིན་པ་མེད་དེ། </s>
  </p>
  <p id="42">
    <s id="42:1">ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་རྣམ་པ་དེ་བཅུས་ཡོངས་སུ་དག་པར་སྦྱིན་པར་བྱེད་ [57a.6]དོ། །</s>
  </p>
  <p id="43">
    <s id="43:1">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་གཞན་རྣམ་པ་བཅུས་ཡོངས་སུ་དག་པར་སྦྱིན་པར་བྱེད་དེ། </s>
  </p>
  <p id="44">
    <s id="44:1">བཅུ་གང་ཞེ་ན།</s>
    <s id="44:2">བྱང་ཆུབ་སེམས་དཔའ་རྣམས་ལ་མི་བརྟན་པར་སྦྱིན་པ་མེད།</s>
  </p>
  <p id="45">
    <s id="45:1">བྱང་ཆུབ་སེམས་དཔའ་རྣམས་ལ་ཚོད་འཛིན་ཅིང་སྦྱིན་པ་མེད། </s>
  </p>
  <p id="46">
    <s id="46:1">ཡོངས་སུ་ [57a.7]ཆད་པར་སྦྱིན་པ་མེད། </s>
  </p>
  <p id="47">
    <s id="47:1">གཞན་གྱི་དྲིང་འཇོག་སྟེ་སྦྱིན་པ་མེད། </s>
  </p>
  <p id="48">
    <s id="48:1">ཉུང་ཞེས་ཅུང་ཟད་ཙམ་སྦྱིན་པ་མེད། </s>
  </p>
  <p id="49">
    <s id="49:1">གཟུགས་དང་། ལོངས་སྤྱོད་དང་། དབང་ཕྱུག་ལ་མངོན་པར་དགའ་བའི་སྦྱིན་པ་མེད། </s>
  </p>
  <p id="50">
    <s id="50:1">བྱང་ཆུབ་སེམས་དཔའ་རྣམས་ལ་བརྒྱ་བྱིན་དང་། ཚངས་པ་དང་། འཇིག་རྟེན་ [57b.1]སྐྱོང་བ་དང་། ལྷར་སྐྱེ་བ་ཐམས་ཅད་འདོད་པའི་སྦྱིན་པ་མེད། </s>
  </p>
  <p id="51">
    <s id="51:1">བྱང་ཆུབ་སེམས་དཔའ་རྣམས་ལ་ཉན་ཐོས་དང་། རང་སངས་རྒྱས་ཀྱི་སར་བསྔོ་ཞིང་སྦྱིན་པ་མེད། </s>
  </p>
  <p id="52">
    <s id="52:1">བྱང་ཆུབ་སེམས་དཔའ་རྣམས་ལ་མཁས་པས་སྨད་པའི་སྦྱིན་པ་མེད། </s>
  </p>
  <p id="53">
    <s id="53:1">བྱང་ཆུབ་སེམས་དཔའ་རྣམས་ལ་ཐམས་ [57b.2]ཅད་མཁྱེན་པར་མ་བསྔོས་པའི་སྦྱིན་པ་མེད་དེ། </s>
  </p>
  <p id="54">
    <s id="54:1">ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་རྣམ་པ་དེ་བཅུས་ཡོངས་སུ་དག་པར་སྦྱིན་པར་བྱེད་དོ། །</s>
  </p>
  <p id="55">
    <s id="55:1">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་སྦྱིན་པ་དེ་གཞན་རྣམ་པ་བཅུས་ཡོངས་སུ་དག་པར་སྦྱིན་པར་བྱེད་དེ། </s>
  </p>
  <p id="56">
    <s id="56:1">བཅུ་གང་ཞེ་ [57b.3]ན། </s>
  </p>
  <p id="57">
    <s id="57:1">ཇི་ཙམ་འདུས་བྱས་ལས་ངེས་པར་འབྱུང་བ་དང་། འདུས་མ་བྱས་ཐོབ་པར་བྱ་བའི་ཕྱིར་དེ་ལྟར་སྦྱིན་པ་བྱིན་ན། </s>
  </p>
  <p id="58">
    <s id="58:1">ཤཱ་རིའི་བུ་བྱང་ཆུབ་སེམས་དཔའི་སྦྱིན་པའི་ཕན་ཡོན་བཅུ་འཐོབ་པར་འགྱུར་རོ། །</s>
    <s id="58:2">བཅུ་གང་ཞེ་ན།</s>
  </p>
  <p id="59">
    <s id="59:1">བཟའ་བ་བྱིན་པས་ཚེ་དང་།</s>
    <s id="59:2">སྤོབས་པ་དང་། བདེ་བ་ [57b.4]དང་། སྟོབས་དང་། ཁ་དོག་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:3">བཏུང་བ་བྱིན་པས་</s>
    <s id="59:4">ཉོན་མོངས་པ་དང་། སྲེད་པ་ཐམས་ཅད་བསལ་བ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:5">བཞོན་པ་བྱིན་པས་</s>
    <s id="59:6">བདེ་བ་ཐམས་ཅད་ཀྱི་དངོས་པོ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:7">བགོ་བ་བྱིན་ [57b.5]པས་</s>
    <s id="59:8">ཁྲེལ་ཡོད་པ་དང་། ངོ་ཚ་ཤེས་པ་དང་། གསེར་ལྟར་ཁ་དོག་ཡོངས་སུ་དག་པ་ཕུན་སུམ་ཚོགས་པ་རབ་ཏུ་འཐོབ་བོ།</s>
    <s id="59:9">སྤོས་དང་ཕྲེང་བ་བྱིན་པས་</s>
    <s id="59:10">ཚུལ་ཁྲིམས་དང་། ཐོས་པ་དང་། ཏིང་ངེ་འཛིན་གྱི་དྲི་དང་། བྱུག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:11">དྲི་རབ་ཏུ་ [57b.6]ཞིམ་པའི་སྤོས་དང་། ཕྱེ་མ་དང་། བྱུག་པ་བྱིན་པས་</s>
    <s id="59:12">ལུས་ཀྱི་ནན་ཏན་གྱི་དྲི་ཞིམ་པོ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:13">རོ་བྱིན་པས་</s>
    <s id="59:14">རོ་བྲོ་བའི་ནང་ན་མཆོག་གི་རོ་བྲོ་བའི་སྐྱེས་བུ་ཆེན་པོའི་མཚན་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:15">གནས་བྱིན་པས་</s>
    <s id="59:16">སེམས་ཅན་ཐམས་ཅད་ [57b.7]ཀྱི་གནས་དང་། རྟེན་དང་། གླིང་དང་། སྐྱབས་དང་། དཔུང་གཉེན་ཕུན་སུམ་ཚོགས་པ་རབ་ཏུ་འཐོབ་བོ།</s>
    <s id="59:17">ནད་པ་ལ་སྨན་བྱིན་པས་</s>
    <s id="59:18">མི་རྒ་མི་འཆི་ཤི་བ་མེད་པའི་བདེ་བ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="59:19">ཡོ་བྱད་སྣ་ཚོགས་བྱིན་པས་</s>
    <s id="59:20">བྱང་ཆུབ་ཀྱི་ཕྱོགས་ཀྱི་ [58a.1]ཆོས་ཀྱི་ཡོ་བྱད་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་སྟེ</s>
  </p>
  <p id="60">
    <s id="60:1">ཤྭ་རིའི་བུ་བྱང་ཆུབ་སེམས་དཔའ་བྱང་ཆུབ་འདོད་པས་དེ་ལྟར་སྦྱིན་པ་བྱིན་ན་</s>
  </p>
  <p id="61">
    <s id="61:1">སྦྱིན་པའི་ཕན་ཡོན་བཅུ་པོ་དེ་དག་ཡོངས་སུ་གཟུང་བར་འགྱུར་རོ། །</s>
    <s id="61:2">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་ [58a.2]ཕན་ཡོན་གཞན་བཅུ་རབ་ཏུ་འཐོབ་བོ། །</s>
    <s id="61:3">བཅུ་གང་ཞེ་ན།</s>
  </p>
  <p id="62">
    <s id="62:1">འདི་ལྟ་སྟེ།</s>
    <s id="62:2">མར་མེ་བྱིན་པས་</s>
    <s id="62:3">དེ་བཞིན་གཤེགས་པའི་སྤྱན་ལྔ་ཡོངས་སུ་དག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:4">སིལ་སྙན་བྱིན་པས་</s>
    <s id="62:5">ལྷའི་རྣ་བ་ཡོངས་སུ་དག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:6">གསེར་དང་། [58a.3]ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། མན་ཤེལ་དང་། བྱི་རུ་དང་། རིན་པོ་ཆེ་ཐམས་ཅད་བྱིན་པས་</s>
    <s id="62:7">སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:8">རིན་པོ་ཆེ་ཐ་དད་པ་སྣ་ཚོགས་དང་། མེ་ཏོག་སྣ་ཚོགས་ [58a.4]བྱིན་པས་</s>
    <s id="62:9">དཔེ་བྱད་བཟང་པོ་བརྒྱད་ཅུ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:10">རྟ་དང་། གླང་པོ་ཆེ་དང་། ཤིང་རྟ་བྱིན་པས་</s>
    <s id="62:11">རྒྱས་པ་དང་། ཡངས་པ་དང་ཆེ་བ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:12">སྐྱེད་མོས་ཚལ་དང་། དཀའ་ཐུབ་ཀྱི་ནགས་ཚལ་བྱིན་པས་</s>
    <s id="62:13">[58a.5]བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:14">ནོར་དང་། འབྲུ་དང་། མཛོད་དང་། བང་བ་བྱིན་པས་</s>
    <s id="62:15">ཆོས་རིན་པོ་ཆེ་ཐམས་ཅད་ཀྱི་མཛོད་ཡོངས་སུ་རྫོགས་པ་ཕུན་སུམ་ [58a.6]ཚོགས་པ་རབ་ཏུ་འཐོབ་བོ། །</s>
    <s id="62:16">བྲན་ཕོ་དང་། བྲན་མོ་དང་། ལས་བྱེད་པའི་མི་བྱིན་པས་</s>
    <s id="62:17">རང་ཉམ་དང་། རང་དབང་དང་། རང་བྱུང་གི་ཡེ་ཤེས་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:18">བུ་ཕོ་དང་། བུ་མོ་བྱིན་པས་</s>
    <s id="62:19">མཛའ་བ་དང་། སྡུག་པ་དང་། འདོད་པའི་ [58a.7]བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="62:20">གླིང་བཞིའི་རྒྱལ་པོའི་ལོངས་སྤྱོད་ཐམས་ཅད་བྱིན་པས་</s>
    <s id="62:21">བྱང་ཆུབ་སེམས་དཔའ་རྣམ་པའི་མཆོག་ཐམས་ཅད་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཕུན་སུམ་ཚོགས་ [58b.1]པ་རབ་ཏུ་འཐོབ་སྟེ</s>
  </p>
  <p id="63">
    <s id="63:1">ཤ་རིའི་བུ་ཕན་ཡོན་བཅུ་པོ་དེ་དག་ཡོངས་སུ་གཟུང་བར་འགྱུར་རོ། །</s>
    <s id="63:2">ཤཱ་རིའི་བུ་བྱང་ཆུབ་སེམས་དཔའ་བྱང་ཆུབ་འདོད་པས་དེ་ལྟར་སྦྱིན་པ་བྱིན་ན་</s>
  </p>
  <p id="64">
    <s id="64:1">ཕན་ཡོན་གཞན་ཡང་བཅུ་འཐོབ་བོ། །</s>
    <s id="64:2">བཅུ་གང་ཞེ་ན།</s>
  </p>
  <p id="65">
    <s id="65:1">འདོད་པའི་ཡོན་ཏན་ལྔ་བྱིན་པས་</s>
    <s id="65:2">ཚུལ་ཁྲིམས་དང་། [58b.2]ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ཡོངས་སུ་དག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:3">དགའ་བའི་རྩེད་མོ་ཐམས་ཅད་ཡོངས་སུ་གཏོང་བའི་སྦྱིན་པས་</s>
    <s id="65:4">དམ་པའི་ཆོས་ཀྱི་དགའ་བ་དང་། རྩེ་བ་ཡོངས་སུ་ [58b.3]དག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:5">རྐང་པ་བྱིན་པས་</s>
    <s id="65:6">ཆོས་ཀྱི་དོན་གྱི་རྐང་པ་བྱང་ཆུབ་ཀྱི་སྙིང་པོར་འགྲོ་བ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:7">ལག་པ་བྱིན་པས་</s>
    <s id="65:8">སེམས་ཅན་ཐམས་ཅད་ལ་ཆོས་ཀྱི་ལག་པ་རབ་ཏུ་སྦྱིན་པ་ཡོངས་སུ་རྫོགས་པ་ཕུན་ [58b.4]སུམ་ཚོགས་པ་རབ་ཏུ་འཐོབ་བོ། །</s>
    <s id="65:9">རྣ་བ་དང་། སྣ་བྱིན་པས་</s>
    <s id="65:10">དབང་པོ་མ་ཚང་བ་མེད་ཅིང་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:11">ཡན་ལག་དང་ཉིང་ལག་བྱིན་པས་</s>
    <s id="65:12">ཁ་ན་མ་ཐོ་བ་མེད་ཅིང་མཛེས་པའི་ཡན་ལག་སངས་རྒྱས་ཀྱི་སྐུ་ཡོངས་སུ་རྫོགས་པ་ཕུན་ [58b.5]སུམ་ཚོགས་པ་རབ་ཏུ་འཐོབ་བོ། །</s>
    <s id="65:13">མིག་བྱིན་པས་</s>
    <s id="65:14">སེམས་ཅན་ཐམས་ཅད་ལ་ཆོས་ཀྱི་མིག་མི་སྒྲིབ་པ་ཡོངས་སུ་དག་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:15">ཤ་དང་ཁྲག་བྱིན་པས་</s>
    <s id="65:16">སེམས་ཅན་ཐམས་ཅད་ཀྱི་ལུས་དང་སྲོག་སྙིང་པོ་མེད་པ་ལས་སྙིང་པོ་ལེན་པས་ཉེ་བར་འཚོ་བ་ལ་ [58b.6]མཁས་པ་ཕུན་སུམ་ཚོགས་པར་རབ་ཏུ་འཐོབ་བོ། །</s>
    <s id="65:17">རྐང་བྱིན་པས་</s>
    <s id="65:18">རྡོ་རྗེ་ལྟར་མི་ཤིགས་པའི་ལུས་འཐོབ་པ་ཕུན་སུམ་ཚོགས་པ་རབ་ཏུ་འཐོབ་བོ། །</s>
    <s id="65:19">ཡན་ལག་གི་དམ་པ་མགོ་བྱིན་པས་</s>
    <s id="65:20">བྱང་ཆུབ་སེམས་དཔའ་སེམས་དཔའ་ཆེན་པོ་འཇིག་རྟེན་གསུམ་གྱི་མཆོག་བླ་ན་མེད་ཅིང་ལྟག་ན་མེད་ [58b.7]པའི་ཐམས་ཅད་མཁྱེན་པའི་ཡེ་ཤེས་ཁོང་དུ་ཆུད་པ་ཡོངས་སུ་རྫོགས་པ་ཕུན་སུམ་ཚོགས་པ་རབ་ཏུ་འཐོབ་སྟེ</s>
  </p>
  <p id="66">
    <s id="66:1">ཤྭ་རིའི་བུ་བྱང་ཆུབ་སེམས་དཔའ་བྱང་ཆུབ་འདོད་པས་དེ་ལྟར་སྦྱིན་པ་བྱིན་ན་</s>
  </p>
  <p id="67">
    <s id="67:1">འདི་ལྟ་བུའི་སངས་རྒྱས་ཀྱི་ཆོས་ཡོངས་སུ་རྫོགས་པའི་ཕན་ཡོན་དེ་དག་ཡོངས་སུ་གཟུང་བར་འགྱུར་ [59a.1]རོ། །</s>
    <s id="67:2">ཤཱ་རིའི་བུ་བྱང་ཆུབ་སེམས་དཔའ་མཁས་པ་ཟབ་པ་ཤེས་རབ་ཀྱི་སྣང་བ་ནི་</s>
    <s id="67:3">འཇིག་རྟེན་གྱི་ཟང་ཟིང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད།</s>
  </p>
  <p id="68">
    <s id="68:1">བདུད་རྩི་འདོད། </s>
  </p>
  <p id="69">
    <s id="69:1">སྙིང་པོ་འདོད། </s>
  </p>
  <p id="70">
    <s id="70:1">བྱང་ཆུབ་འདོད་དེ།  ཡང་ཤཱ་རིའི་བུ་མྱ་ངན་ལས་འདས་པ་ [59a.2]འདོད་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་གནས་ཏེ།</s>
  </p>
  <p id="71">
    <s id="71:1">འཇིག་རྟེན་གྱི་ཟང་ཟིང་སྦྱིན་པ་ན་འཇིག་རྟེན་གྱི་བདེ་བ་ཐམས་ཅད་ཡོངས་སུ་མི་གཏོང་བ་གང་ཡང་མེད་དོ། །</s>
  </p>
  <p id="72">
    <s id="72:1">འདི་ལྟ་སྟེ།</s>
    <s id="72:2">ཤཱ་རིའི་བུ་ཁྱིམ་བདག་ཆུན་པ་ཞིང་སྐམས་ལ་གནས་ནས་བ་ལང་དང་། [59a.3]གནམ་སྡོང་མ་ཡིན་པའི་ཞིང་གི་རྨོ་བརྐོ་རྫོགས་པར་བྱས་ཏེ།</s>
  </p>
  <p id="73">
    <s id="73:1">ས་བོན་བཏབ་ནས་</s>
    <s id="73:2">རྣམ་གྲངས་འདིས་གཤོལ་གྱིས་འཚོ་བས་</s>
    <s id="73:3">གསེར་དང་། དངུལ་ཡང་འགྲུབ་བོ། །</s>
    <s id="73:4">དངོས་པོ་སྣ་ཚོགས་གཞན་ཡང་འགྲུབ་བོ། །</s>
    <s id="73:5">དེ་ཅིའི་ཕྱིར་ཞེ་ན།</s>
  </p>
  <p id="74">
    <s id="74:1">ཤཱ་རིའི་བུ་འབྲུ་དང་མཚུངས་པའི་ནོར་མེད་དོ། ། </s>
  </p>
  <p id="75">
    <s id="75:1">[59a.4]ཤཱ་རིའི་བུ་དེ་བཞིན་དུ་</s>
    <s id="75:2">བྱང་ཆུབ་སེམས་དཔའ་འདི་ལྟར་འཇིག་རྟེན་གྱི་ཟང་ཟིང་ལ་གནས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བའི་དུས་དང་ཚོད་ཡོད་དོ། །</s>
  </p>
  <p id="76">
    <s id="76:1">འདི་ལྟ་སྟེ།</s>
    <s id="76:2">ཤཱ་རིའི་བུ་བས་རྩྭ་སྐམ་པོ་དང་། གཤེར་བ་ [59a.5]ཟོས་པ་དང་། ཆུ་གྲང་མོ་དང་། དྲོན་མོ་འཐུངས་པ་དེ་ལས་འོ་མ་འགྲུབ་སྟེ།</s>
  </p>
  <p id="77">
    <s id="77:1">ཞོ་དང་། མར་སར་པ་དང་། མར་གྱི་སྙིང་པོ་ཡང་འགྲུབ་བོ།</s>
    <s id="77:2">ཤཱ་རིའི་བུ་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་གནས་ཏེ།</s>
  </p>
  <p id="78">
    <s id="78:1">[59a.6]འཇིག་རྟེན་གྱི་ཟང་ཟིང་སྦྱིན་པ་ན། </s>
  </p>
  <p id="79">
    <s id="79:1">དེ་མི་འདོད་ཀྱང་འཁོར་ལོས་སྒྱུར་བའི་རྒྱལ་པོ་ཡང་ཡོངས་སུ་འགྲུབ་བོ། །</s>
    <s id="79:2">བརྒྱ་བྱིན་དང་།</s>
    <s id="79:3">ཚངས་པ་ཡང་འགྲུབ་བོ། །</s>
    <s id="79:4">གནས་དེ་གསུམ་ཡོངས་སུ་གྲུབ་ནས་</s>
  </p>
  <p id="80">
    <s id="80:1">བྱང་ཆུབ་སེམས་དཔའི་ས་བཅུ་ཡོངས་སུ་འགྲུབ་བོ། །</s>
    <s id="80:2">དེ་བཞིན་ [59a.7]གཤེགས་པའི་སྟོབས་བཅུ་དང་།</s>
    <s id="80:3">མི་འཇིགས་པ་བཞི་ཡང་ཡོངས་སུ་འགྲུབ་བོ། །</s>
    <s id="80:4">ལས་སྟོང་གིས་འགྲུབ་པའི་སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་རྣམས་ཀྱང་ཡོངས་སུ་འགྲུབ་བོ། །</s>
    <s id="80:5">ལས་སྟོང་གིས་འགྲུབ་པའི་རྣམ་པ་དྲུག་ཅུ་དང་ལྡན་པའི་དབྱངས་ཕུན་སུམ་ཚོགས་ [59b.1]པ་ཡང་ཡོངས་སུ་འགྲུབ་བོ།</s>
    <s id="80:6">ལས་བརྒྱས་འགྲུབ་པའི་སྐྱེས་བུ་ཆེན་པོའི་མཚན་གཅིག་ཡོངས་སུ་འགྲུབ་བོ། །</s>
    <s id="80:7">ལས་ཉིས་བརྒྱས་འགྲུབ་པའི་གཙུག་ཏོར་སྤྱི་བོར་འགྲུབ་བོ། །</s>
    <s id="80:8">རྣམ་པ་དང་ཡོན་ཏན་བརྒྱས་ཡོངས་སུ་རྫོགས་པའི་དེ་བཞིན་གཤེགས་པའི་ཆོས་ཀྱི་དུང་ [59b.2]ཆེན་པོ་ཡང་འགྲུབ་བོ། །</s>
    <s id="80:9">རྣམ་པ་བྱེ་བ་དང་། ཡོན་ཏན་བརྒྱ་ཕྲག་སྟོང་དང་ལྡན་པའི་ཚེམས་ཀྱི་ཕྲེང་བ་ཐགས་བཟང་བ། ཕྲག་མེད་པ་སྙོམས་ཤིང་དཀར་བ་ཡང་ཡོངས་སུ་འགྲུབ་སྟེ</s>
  </p>
  <p id="81">
    <s id="81:1">དེ་ལྟར་</s>
    <s id="81:2">ཤཱ་རིའི་བུ་དེ་བཞིན་གཤེགས་པ་རྣམས་དེ་བཞིན་གཤེགས་པའི་ལས་ཀྱི་འབྲས་ [59b.3]བུ་རྣམ་པར་སྨིན་པས་མངོན་པར་འགྲུབ་བོ། །</s>
    <s id="81:3">ཡང་ཤཱ་རིའི་བུ་གང་བྱམས་པའི་སེམས་(བསྐྱད་,བསྐྱེད་)ནས་སློང་བ་ལ་སྦྱིན་པ་བྱིན་པ་དེ་ནི་</s>
    <s id="81:4">གང་གཱའི་ཀླུང་གི་བྱེ་མ་སྙེད་དུ་སེམས་བསྐྱེད་པས་སངས་རྒྱས་ཀྱི་ཏིང་ངེ་འཛིན་རྒྱུན་མི་འཆད་པ་གཅིག་འགྲུབ་སྟེ</s>
  </p>
  <p id="82">
    <s id="82:1">ཏིང་ངེ་འཛིན་དེ་ལ་གནས་ནས་དེ་ [59b.4]བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བ་སྤུའི་བུ་ག་རེ་རེ་ནས་ཏིང་ངེ་འཛིན་བརྒྱ་གང་གཱའི་རྒྱུན་ལྟར་མངོན་པར་སྤྲུལ་པ་མཛད་དེ། །</s>
  </p>
  <p id="83">
    <s id="83:1">ཤཱ་རིའི་བུ་དེ་བཞིན་གཤེགས་པ་ནི་རྫུ་འཕྲུལ་གྱི་བྱ་བ་ཐམས་ཅད་ལ་དབང་ཐོབ་པའོ། །</s>
  </p>
  <p id="84">
    <s id="84:1">ཤཱ་རིའི་བུ་གང་འདི་ལྟ་ [59b.5]བུའི་སངས་རྒྱས་ཀྱི་ཆོས་དེ་དག་ནི་དེ་བཞིན་གཤེགས་པ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་འཇིག་རྟེན་གྱི་ཟང་ཟིང་གི་སྦྱིན་པས་ཡོངས་སུ་བཟུང་བ་ཡིན་ནོ། །</s>
  </p>
  <p id="85">
    <s id="85:1">ཤཱ་རིའི་བུ་བྱང་ཆུབ་སེམས་དཔའ་མི་འཆི་བ་འདོད་པ་དང་། བྱང་ཆུབ་འདོད་པ་དང་། །མྱ་ངན་ལས་འདས་པ་ [59b.6]འདོད་པ་ནི་འཇིག་རྟེན་གྱི་ཟང་ཟིང་སྦྱིན་པར་བྱེད་དོ། །</s>
  </p>
  <p id="86">
    <s id="86:1">ཤཱ་རིའི་བུ་རྣམ་གྲངས་དེས་ན་ཁྱོད་ཀྱིས་བྱང་ཆུབ་སེམས་དཔའ་འཇིག་རྟེན་གྱི་ཟང་ཟིང་ལ་གནས་ནས་</s>
    <s id="86:2">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་རིག་པར་གྱིས་ཤིག །</s>
    <s id="86:3">ཤཱ་རིའི་བུ་སྔོན་བྱུང་བ་འདས་ [59b.7]པའི་དུས་ཀྱི་བསྐལ་པ་གྲངས་མེད་པ་ཤིན་ཏུ་གྲངས་མེད་པ་ཚད་མེད་པ། བསམ་གྱིས་མི་ཁྱབ་པ་གང་བྱུང་བ་དེའི་ཚེ་དེའི་དུས་ན་</s>
    <s id="86:4">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཆོས་མོས་ཞེས་བྱ་བ།</s>
    <s id="86:5">རིག་པ་དང་</s>
    <s id="86:6">ཞབས་སུ་ལྡན་པ།</s>
    <s id="86:7">བདེ་བར་གཤེགས་པ།</s>
    <s id="86:8">འཇིག་ [60a.1]རྟེན་མཁྱེན་པ།</s>
    <s id="86:9">སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ།</s>
    <s id="86:10">ལྷ་དང་མི་རྣམས་ཀྱི་སྟོན་པ་</s>
    <s id="86:11">སངས་རྒྱས་བཅོམ་ལྡན་འདས་</s>
    <s id="86:12">འཇིག་རྟེན་དུ་བྱུང་ངོ་། །</s>
  </p>
  <p id="87">
    <s id="87:1">ཡང་ཤཱ་རིའི་བུ་བཅོམ་ལྡན་འདས་དེ་བཞིན་གཤེགས་པ་ཆོས་མོས་ཀྱི་ཚེའི་ཚད་ནི་ལོ་སྟོང་ཕྲག་བཅུར་གྱུར་ཏོ། །</s>
  </p>
  <p id="88">
    <s id="88:1">ཡང་ཤཱ་རིའི་ [60a.2]བུ་དེ་བཞིན་གཤེགས་པ་ཆོས་མོས་དེའི་དགེ་སློང་སྟོང་ཕྲག་བརྒྱ་ནི་དགྲ་བཅོམ་པ།</s>
    <s id="88:2">ཉོན་མོངས་པ་མེད་པ།</s>
    <s id="88:3">དབང་དང་ལྡན་པར་གྱུར་པ་ནས།</s>
  </p>
  <p id="89">
    <s id="89:1">སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པའི་བར་དུ་སྟེ། </s>
  </p>
  <p id="90">
    <s id="90:1">དགྲ་བཅོམ་པ་ཤ་སྟག་གི་འདུས་པ་ཆེན་པོ་བྱུང་ངོ་། །</s>
  </p>
  <p id="91">
    <s id="91:1">ཤཱ་རིའི་བུ་དེའི་ཚེ་ཐག་ [60a.3]པ་ཞེས་བྱ་བ་ཐགས་འཐག་པ།</s>
    <s id="91:2">གཟུགས་བཟང་བ། མཛེས་པ།</s>
    <s id="91:3">བལྟ་ན་སྡུག་པ།</s>
    <s id="91:4">མདོག་བཟང་ཞིང་རྒྱས་པའི་མཆོག་དང་ལྡན་པ་ཞིག་བྱུང་སྟེ</s>
  </p>
  <p id="92">
    <s id="92:1">དེ་དེ་བཞིན་གཤེགས་པ་ཆོས་མོས་གང་ན་བཞུགས་པའི་ས་ཕྱོགས་དེ་ནས་ཧ་ཅང་ཡང་མི་རིང་བའི་ས་ཕྱོགས་ཞིག་ན་རང་གི་ལས་བྱེད་དོ། ། </s>
  </p>
  <p id="93">
    <s id="93:1">[60a.4]དེ་ཉིན་པར་ལས་བྱས་ནས་ནུབ་ཀར་ཁྱིམ་དུ་འགྲོ་བའི་ཚེ་</s>
    <s id="93:2">རྟག་ཏུ་དུས་ཐམས་ཅད་དུ་བཅོམ་ལྡན་འདས་དེ་བཞིན་གཤེགས་པ་ཆོས་མོས་དེའི་དྲུང་དུ་འོངས་ནས་ རས་ཀྱི་ཁ་ཚར་གཅིག་འབུལ་ཅིང་འདི་སྐད་ཅེས་གསོལ་ཏོ། །</s>
  </p>
  <p id="94">
    <s id="94:1">བཅོམ་ལྡན་འདས་བསྡུ་བའི་གནས་ཀྱིས་བདག་བཅོམ་ལྡན་འདས་ལ་</s>
    <s id="94:2">རས་ཀྱི་ [60a.5]ཁ་ཚར་ཕུལ་བའི་དགེ་བའི་རྩ་བ་དེས་བདག་མ་འོངས་པའི་དུས་ན་</s>
    <s id="94:3">བསྡུ་བ་ཐམས་ཅད་དང་ལྡན་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་ཅིག་ཅེས་</s>
    <s id="94:4">དེས་རིམ་གྱིས་རས་ཀྱི་ཁ་ཚར་སྟོང་ལྔ་བརྒྱ་ཕུལ་ཏེ</s>
  </p>
  <p id="95">
    <s id="95:1">དེས་བསྐལ་པ་བྱེ་བ་ཕྲག་བཅོ་ལྔར་ངན་འགྲོ་ལོག་པར་ [60a.6]ལྟུང་བར་མ་སོང་ངོ་། །</s>
  </p>
  <p id="96">
    <s id="96:1">དགེ་བའི་རྩ་བ་དེ་ཉིད་ཀྱིས་འཁོར་ལོས་སྒྱུར་བའི་རྒྱལ་པོ་བྱེ་བ་ཕྲག་སྟོང་མྱོང་ངོ་། །</s>
  </p>
  <p id="97">
    <s id="97:1">དེ་དགེ་བའི་རྩ་བ་དེ་ཉིད་ཀྱིས་བརྒྱ་བྱིན་གྱི་བདག་པོ་བྱེ་བ་ཕྲག་སྟོང་མྱོང་ངོ་། །</s>
  </p>
  <p id="98">
    <s id="98:1">དགེ་བའི་རྩ་བ་འཇམ་པ་ཡིད་དུ་འོང་བ་དང་པོ་པའི་ལས་</s>
    <s id="98:2">དེ་ཉིད་ཀྱིས་སངས་རྒྱས་བྱེ་བ་ཕྲག་སྟོང་མཉེས་པར་བྱས་ཏེ།</s>
  </p>
  <p id="99">
    <s id="99:1">[60a.7]དེས་ཐམས་ཅད་ལ་མེ་ཏོག་དང་།</s>
    <s id="99:2">བདུག་པ་དང་།</s>
    <s id="99:3">སྤོས་དང་།</s>
    <s id="99:4">ཕྲེང་བ་དང་།</s>
    <s id="99:5">བྱུག་པ་དང་། ཕྱེ་མ་དང་། ཆོས་གོས་དང་།</s>
    <s id="99:6">གདུགས་དང་།</s>
    <s id="99:7">རྒྱལ་མཚན་དང་། བ་དན་དང་།</s>
    <s id="99:8">གོས་དང་།</s>
    <s id="99:9">ཞལ་ཟས་དང་།</s>
    <s id="99:10">མལ་ཆ་དང་།</s>
    <s id="99:11">ན་བའི་གསོས་སྨན་དང་།</s>
    <s id="99:12">ཡོ་བྱད་ཀྱིས་བསྟི་སྟང་དུ་བྱས། [60b.1]བླ་མར་བྱས།  རི་མོར་བྱས་ནས་མཆོད་དོ། །</s>
  </p>
  <p id="100">
    <s id="100:1">དེ་ཕྱིར་</s>
    <s id="100:2">བསྐལ་པ་གྲངས་མེད་པ་ཞིག་ན་</s>
    <s id="100:3">བླ་ན་མེད་པ་ཡང་དག་པར་བྱང་ཆུབ་མངོན་པར་རྫོགས་པར་སངས་རྒྱས་ནས།</s>
  </p>
  <p id="101">
    <s id="101:1">རབ་ཏུ་བསྡུས་པ་ཞེས་བྱ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་བ་ནས། </s>
  </p>
  <p id="102">
    <s id="102:1">[60b.2]སངས་རྒྱས་བཅོམ་ལྡན་འདས་ཞེས་བྱ་བའི་བར་དུ་སྟེ། </s>
  </p>
  <p id="103">
    <s id="103:1">དེ་ལོ་བྱེ་བ་ཕྲག་ཉི་ཤུའི་བར་དུ་གནས་སོ། །</s>
  </p>
  <p id="104">
    <s id="104:1">དེའི་དགྲ་བཅོམ་པ་བྱེ་བ་ཁྲག་ཁྲིག་ཕྲག་ཉི་ཤུ་ཟག་པ་ཟད་པ། ཉོན་མོངས་པ་མེད་པ། དབང་དང་ལྡན་པར་གྱུར་པ་ནས།  སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པའི་བར་ [60b.3]གྱི་ཉན་ཐོས་འདུས་པ་ཆེན་པོ་བྱུང་ངོ་། །</s>
  </p>
  <p id="105">
    <s id="105:1">བྱང་ཆུབ་སེམས་དཔའ་བྱེ་བ་ཕྲག་ལྔ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཀོད་དོ། །</s>
  </p>
  <p id="106">
    <s id="106:1">དེས་ཆོས་བསྟན་ཏེ་སེམས་ཅན་གྲངས་མེད་དཔག་ཏུ་མེད་པའི་དོན་བྱས་ནས་ཡོངས་སུ་མྱ་ངན་ལས་འདས་སོ། །</s>
  </p>
  <p id="107">
    <s id="107:1">དེར་བཅོམ་ལྡན་འདས་དེ་ཡོངས་སུ་ [60b.4]མྱ་ངན་ལས་འདས་ནས། </s>
  </p>
  <p id="108">
    <s id="108:1">ལོ་སྟོང་གི་བར་དུ་དམ་པའི་ཆོས་གནས་སོ། །</s>
  </p>
  <p id="109">
    <s id="109:1">དེའི་སྐུ་གདུང་ཡང་རྒྱས་པར་གྱུར་ཏེ། </s>
  </p>
  <p id="110">
    <s id="110:1">འདི་ལྟ་སྟེ། དཔེར་ན་ཤཱ་རིའི་བུ་ང་ད་ཡོངས་སུ་མྱ་ངན་ལས་འདའ་བར་འགྱུར་བ་བཞིན་ནོ། །</s>
  </p>
  <p id="111">
    <s id="111:1">ཤཱ་རིའི་བུ་རས་ཀྱི་ཁ་ཚར་ཕུལ་བ་དང་། སེམས་བསྐྱེད་པས་ཀྱང་མཐར་གྱིས་ [60b.5]སངས་རྒྱས་ཀྱི་ཆོས་ཡོངས་སུ་རྫོགས་པ་ལ་ལྟོས། </s>
  </p>
  <p id="112">
    <s id="112:1">ཤཱ་རིའི་བུ་སེམས་ནི་རྒྱ་ཆེ་བའི་སྦྱིན་པ་ནི་མ་ཡིན་ནོ། །</s>
  </p>
  <p id="113">
    <s id="113:1">ཤཱ་རིའི་བུ་གལ་ཏེ་སྦྱིན་པ་རྒྱ་ཆེ་ལ་སེམས་ཀྱིས་མ་ཡིན་ན་ནི་</s>
    <s id="113:2">སྦྱིན་བདག་རྩུབ་མོ་ཞེས་བྱ་བ་ལྟར་འགྱུར་ཏེ།</s>
  </p>
  <p id="114">
    <s id="114:1">དེས་སྦྱིན་པ་དེ་སྙེད་བྱིན་ཡང་སེམས་ཡོངས་སུ་མ་སྦྱངས་སོ། །</s>
  </p>
  <p id="115">
    <s id="115:1">ཤཱ་རིའི་ [60b.6]བུ་འཇིག་རྟེན་གྱི་ཟང་ཟིང་ལ་གནས་ཏེ། </s>
  </p>
  <p id="116">
    <s id="116:1">ཐམས་ཅད་ཡོངས་སུ་ཐོབ་པར་གྱུར་པ་ལ་ལྟོས། </s>
  </p>
  <p id="117">
    <s id="117:1">ཤཱ་རིའི་བུ་བྱང་ཆུབ་སེམས་དཔའ་མཁས་པ་ནི་སྦྱིན་པ་ཉུང་ངུ་ཡང་མང་པོར་བྱེད་དོ། །</s>
  </p>
  <p id="118">
    <s id="118:1">ཡེ་ཤེས་ཀྱི་སྟོབས་ཀྱིས་ལྷག་པར་བྱེད་དོ། །</s>
  </p>
  <p id="119">
    <s id="119:1">ཤེས་རབ་ཀྱི་སྟོབས་ཀྱིས་རྒྱས་པར་བྱེད་དོ། །</s>
  </p>
  <p id="120">
    <s id="120:1">བསྔོ་བའི་སྟོབས་ [60b.7]ཀྱིས་དཔག་ཏུ་མེད་པར་བྱེད་དོ། །</s>
  </p>
  <p id="121">
    <s id="121:1">དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་རབ་ཏུ་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="122">
    <s id="122:1">གཟུགས་འདོད་ཕྱིར་ནི་སྦྱིན་པ་སྦྱིན་མི་བྱེད། །</s>
  </p>
  <p id="123">
    <s id="123:1">ལོངས་སྤྱོད་མཐོ་རིས་འདོད་ཕྱིར་མ་ཡིན་གྱི། །</s>
    <s id="123:2">བླ་ན་མེད་པའི་སངས་རྒྱས་མཆོག་ [61a.1]འདོད་ཕྱིར། །</s>
    <s id="123:3">དེ་ཕྱིར་སྦྱིན་པ་ཆུང་ཡང་དུ་མར་འགྱུར། །</s>
  </p>
  <p id="124">
    <s id="124:1">གྲགས་དང་བརྗོད་པ་དག་དང་སྒྲ་དག་དང་། །</s>
    <s id="124:2">གཡོག་དང་བདེ་བ་ནམ་ཡང་མི་འདོད་ཅིང་། །</s>
    <s id="124:3">འཆི་འཕོ་སྐྱེ་བ་ཀུན་ཀྱང་མི་འདོད་དེ། །</s>
  </p>
  <p id="125">
    <s id="125:1">དེ་ཕྱིར་སྦྱིན་ཉུང་འབྲས་བུ་ཆེན་པོར་འགྱུར། །</s>
  </p>
  <p id="126">
    <s id="126:1">ཟས་དང་སྐོམ་དང་ཆོས་ [61a.2]གོས་གང་སྦྱིན་པ། །</s>
    <s id="126:2">སྲིད་པའི་འགྲོ་བ་འདོད་ཕྱིར་མ་ཡིན་ཏེ། །</s>
  </p>
  <p id="127">
    <s id="127:1">སྦྱིན་པས་འཆི་བ་མེད་པའི་སྒོ་བཙལ་ཕྱིར། །</s>
    <s id="127:2">དེ་ནི་སྐྲ་རྩེ་ཙམ་ཡང་སྦྱིན་པ་སྦྱིན། །</s>
  </p>
  <p id="128">
    <s id="128:1">འཕྱར་བ་མེད་ཅིང་ཁེངས་པ་མེད་པར་འགྱུར། །</s>
  </p>
  <p id="129">
    <s id="129:1">གཡོ་དང་སེར་སྣ་དག་ནི་ཐམས་ཅད་སྤོང་། །</s>
  </p>
  <p id="130">
    <s id="130:1">དེ་དག་ལེ་ལོ་ནམ་ཡང་ཡོད་མིན་ཏེ། </s>
  </p>
  <p id="131">
    <s id="131:1">དེ་ [61a.3]ལྟར་དེ་དག་འཇིག་རྟེན་ཕན་ཕྱིར་སྤྲོ། །</s>
    <s id="131:2">རྒྱལ་པོའི་སྲིད་དང་ནོར་དང་འབྲུ་སྲོག་གཏོང་། །</s>
  </p>
  <p id="132">
    <s id="132:1">དེ་དག་སེམས་ནི་གཞན་དུ་མི་འགྱུར་ཏེ། །</s>
  </p>
  <p id="133">
    <s id="133:1">བྱིན་ནས་དགའ་ཆེན་པོ་རྙེད་པར་འགྱུར། །</s>
  </p>
  <p id="134">
    <s id="134:1">སྦྱིན་ཞིང་གཏོང་ལ་བྱང་ཆུབ་རྙེད་མི་དཀའ། །</s>
  </p>
  <p id="135">
    <s id="135:1">ཕ་དང་མ་དང་བུ་ནི་སྡུག་པ་ལྟར། ། སློང་དང་འཇིག་རྟེན་ [61a.4]ཀུན་ལ་དེ་བཞིན་ཏེ། །</s>
  </p>
  <p id="136">
    <s id="136:1">གང་གིས་བྱང་ཆུབ་སྤྱོད་མཆོག་སྤྱད་པ་རྣམས། །</s>
    <s id="136:2">སྦྱིན་ཚེ་རྟག་ཏུ་ཕྲག་དོག་མེད་པར་འགྱུར། །</s>
  </p>
  <p id="137">
    <s id="137:1">དེ་དག་མཐོང་ན་མི་ཁྲོ་སྟེ། ། ཇི་ལྟར་སྔོན་གྱི་བཞིན་དུ་སྨྲ། །</s>
    <s id="137:2">མི་མཛའ་དག་དང་རྟག་མཛའ་ཞིང་། ། སྐྲག་པ་རྣམས་ལ་འཇིགས་མེད་སྦྱིན། །</s>
  </p>
  <p id="138">
    <s id="138:1">དེ་ལ་དངོས་པོ་ [61a.5]གང་ཡོད་པ། ། སློང་བ་ལ་ནི་སྲི་བ་མེད། །</s>
    <s id="138:2">ཆོས་འདོད་པར་ནི་རྟག་འགྱུར་ཏེ། ། རྒྱལ་སྲིད་འདོད་པར་མི་འགྱུར་རོ། །</s>
    <s id="138:3">འབྱུང་བར་རྟག་ཏུ་སྨྲ་བྱེད་ཅིང་། ། ཆོས་ཀྱི་སྦྱིན་པའང་སྦྱིན་པར་བྱེད། འདོད་ལ་བརྐམ་པ་མ་གཏོགས་པར། ། སུ་ཞིག་རྒྱལ་སྲིད་འདོད་པར་འགྱུར། །</s>
  </p>
  <p id="139">
    <s id="139:1">འདོད་པའི་ [61a.6]རྒྱལ་སྲིད་མི་འདོད་ཅིང་། །མཐོ་རིས་བདེ་བ་འདོད་མ་ཡིན། ། སངས་རྒྱས་བྱང་ཆུབ་ཡོངས་ཚོལ་ཞིང་། །གྲགས་པ་ཆེན་པོ་སྦྱིན་པ་སྦྱིན།</s>
  </p>
  <p id="140">
    <s id="140:1">བདག་དང་ནོར་རྫས་གཞན་དག་ཀྱང་། །མང་པོ་མྱུར་དུ་གཏོང་བ་ནི། །དེ་དག་བྱང་ཆུབ་དམ་པའི་མཆོག །ནམ་ཡང་གཏོང་བར་མི་འགྱུར་རོ། །</s>
    <s id="140:2">[61a.7]མཁས་པ་གཟུགས་ནི་མི་འདོད་དེ། །  ལོངས་སྤྱོད་དག་ཀྱང་འདོད་མ་ཡིན། ། མཐོ་རིས་དག་ཀྱང་དེ་མི་འདོད། ། མྱ་ངན་འདའ་བའང་འདོད་མ་ཡིན། །</s>
  </p>
  <p id="141">
    <s id="141:1">ལམ་ཤེས་ལམ་ལ་མཁས་པ་དག །གང་དག་བཤེས་པར་གྱུར་པ་ལ། །བརྟེན་པ་དག་ཏུ་མི་བྱེད་དེ། ། སྲིད་པ་མེད་པ་འདོད་པར་ [61b.1]འགྱུར། །</s>
  </p>
  <p id="142">
    <s id="142:1">ཤཱ་རིའི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྦྱིན་པའི་ཕ་རོལ་ཏུ་ཕྱིན་པ་སྟེ། </s>
  </p>
  <p id="143">
    <s id="143:1">དེ་ལ་བརྩོན་པའི་བྱང་ཆུབ་སེམས་དཔའ་དག་བྱང་ཆུབ་ཀྱི་སྤྱད་པ་སྤྱོད་དོ། །</s>
  </p>
  <p id="144">
    <s id="144:1">སྦྱིན་པའི་ཕ་རོལ་ཏུ་ཕྱིན་པའི་ལེའུ་སྟེ་དྲུག་པའོ།། །།</s>
  </p>
</text>
