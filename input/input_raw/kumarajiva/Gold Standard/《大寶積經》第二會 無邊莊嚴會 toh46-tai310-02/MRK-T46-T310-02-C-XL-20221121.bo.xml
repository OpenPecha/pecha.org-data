<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་གསུམ་པ། </s>
    <s id="1:2">སེམས་ཅན་བྱིས་པ་སོ་སོའི་སྐྱེ་བོ་བློ་གྲོས་ངན་པ་ཉོན་མོངས་པ་ཆེན་པོ་ལ་ཀུན་ཏུ་ཞུགས་པ་རྣམས་ཀྱི་ཤེས་རབ་ཀྱིས་ནི་</s>
    <s id="1:3">ཆོས་བསྟན་པ་འདིའི་རྗེས་སུ་འཐུན་པ་ཅུང་ཟད་ཀྱང་མི་ཤེས་[71b.7]ན་</s>
    <s id="1:4">རབ་ཏུ་འཐུན་པ་དང་། རྣམ་གྲངས་མང་པོ་བསྟན་པ་ལྟ་སྨོས་ཀྱང་ཅི་དགོས། </s>
    <s id="1:5">གང་ཀུན་ཏུ་ཞུགས་པ་དེ་ནི་རྣམ་པར་དག་པའི་ཆོས་ཅན་ནོ་ཞེས་བྱ་བ་གང་ལ་ཀུན་ཏུ་ཞུགས་པ་ཡིན་ཞེ་ན། </s>
    <s id="1:6">དགེ་བ་ལ་ཀུན་ཏུ་ཞུགས་པ་དང་། ངེས་པར་འབྱུང་བའི་ཁམས་ལ་ཀུན་ཏུ་ཞུགས་[72a.1]པ་ཡིན་ཏེ། </s>
    <s id="1:7">ངེས་པར་འབྱུང་བ་ལ་ནི་ཁམས་ཀྱང་མེད། </s>
    <s id="1:8">ཁམས་སུ་གདགས་པ་ཡང་མེད་དོ། །</s>
    <s id="1:9">གང་དག་མྱ་ངན་ལས་འདས་པའི་ཁམས་ལ་ཀུན་ཏུ་ཞུགས་པ་ཞེས་རྣམ་གྲངས་སུ་རྗོད་པ་དེ་ཡང་། </s>
    <s id="1:10">མྱ་ངན་ལས་འདས་པ་ཡང་ཅུང་ཟད་ཀྱང་མེད་ལ་</s>
    <s id="1:11">མྱ་[72a.2]ངན་ལས་འདས་པ་ལ་ཞུགས་པ་ཡང་འགའ་ཡང་མེད་དོ། །</s>
    <s id="1:12">གལ་ཏེ་འགའ་ཞིག་གིས་མྱ་ངན་ལས་འདས་པ་རྗེས་སུ་ཐོབ་པར་གྱུར་ན་ནི་</s>
    <s id="1:13">དེ་བཞིན་གཤེགས་པ་ནོངས་ཕན་ཆད་མེད་པར་ཡང་འགྱུར་བ་ཞིག་ན་མྱ་ངན་ལས་འདས་པ་ནི་སུས་ཀྱང་ཐོབ་པར་མི་འགྱུར་རོ། །</s>
    <s id="1:14">ངས་[72a.3]སེམས་ཅན་ཆོས་ཟབ་མོ་ལ་སྤྱད་པ་མ་སྤྱད་པ་རྣམས་ཀུན་ཏུ་རྨོངས་པར་གྱུར་ན་</s>
    <s id="1:15">མི་རུང་ཞེས་དེ་བཞིན་གཤེགས་པ་ནོངས་ཕན་ཆད་ཡོད་དོ། །</s>
    <s id="1:16">དེ་བཞིན་གཤེགས་པ་ནོངས་ཕན་ཆད་མེད་དོ་</s>
    <s id="1:17">ཞེས་རྣམ་གྲངས་ཀྱིས་བསྟན་པར་བྱ་བ་མ་ཡིན་ནོ་ཞེས་གསུངས་སོ། །</s>
    <s id="1:18">གལ་ཏེ་དེ་བཞིན་[72a.4]གཤེགས་པ་གཟུགས་ཅན་དུ་གྱུར་ན་</s>
    <s id="1:19">ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་ལ། </s>
    <s id="1:20">གལ་ཏེ་དེ་བཞིན་གཤེགས་པ་གཟུགས་ཅན་མ་ཡིན་པར་གྱུར་ན་</s>
    <s id="1:21">ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་བས་དེ་ནི་</s>
    <s id="1:22">གཉི་གར་ཡོད་པ་ཡང་མ་ཡིན་མེད་པ་[72a.5]ཡང་མ་ཡིན་ནོ། །</s>
    <s id="1:23">ཆོས་གང་ཞིག་སྐྱེ་བ་མེད་ཅིང་འགག་པ་མེད་པ་དེ་ནི་</s>
    <s id="1:24">ཤི་ཕན་ཆད་ཡོད་པ་འམ་མེད་པ་ཞེས་བྱ་བར་མི་འགྱུར་རོ། །</s>
    <s id="1:25">དེ་བཞིན་གཤེགས་པ་ཡང་སྐྱེ་བ་ཡང་མེད། འགག་པ་ཡང་མེད་པས་</s>
    <s id="1:26">དེ་ཡང་ནོངས་ཕན་ཆད་ཡོད་དོ་ཞེའམ། མེད་དོ་ཞེས་བྱ་བར་མི་[72a.6]འགྱུར་རོ། །</s>
    <s id="1:27">དེ་བཞིན་གཤེགས་པས་ཡོད་དོ་ཞེས་བྱ་བ་དང་། མེད་དོ་ཞེས་བྱ་བ་ནི་མཐའ་མེད་པའོ་ཞེས་གསུངས་ཏེ་</s>
    <s id="1:28">གང་ལ་མཐའ་མེད་པ་དེ་ལ་ནི་དབུས་ཀྱང་མེད་དོ། །</s>
    <s id="1:29">གང་ལ་དབུས་མེད་པ་དེ་ནི་ཡོད་པ་ཡང་མ་ཡིན། མེད་པ་ཡང་མ་ཡིན་ནོ། །</s>
    <s id="1:30">གལ་ཏེ་ཡོད་པ་དང་མེད་པ་[72a.7]ཡང་དག་པ་ཡིན་པར་གྱུར་ན་ནི་</s>
    <s id="1:31">རྟེན་ཅིང་འབྲེལ་པར་འབྱུང་བ་དང་འགལ་བར་ཡང་མི་འགྱུར་བ་ཞིག་ན་</s>
    <s id="1:32">འདི་ལྟར་རྟེན་ཅིང་འབྲེལ་པར་འབྱུང་བ་ལ་ནི་འགག་པ་འགག་པ་མེད་པས། </s>
    <s id="1:33">དེ་ལ་ཡོད་པ་དང་མེད་པ་མི་འགལ་བ་མི་རུང་ངོ་། །</s>
    <s id="1:34">གང་ཞིག་རྟེན་ཅིང་འབྲེལ་པར་འབྱུང་བ་དེ་ལ་ནི་</s>
    <s id="1:35">མཐའ་དང་དབུས་ཅུང་[72b.1]ཟད་ཀྱང་མེད་དོ། ། </s>
    <s id="1:36">བཀོད་པ་མཐའ་ཡས་</s>
    <s id="1:37">གང་ཡོད་པ་ཡང་མ་ཡིན། མེད་པ་ཡང་མ་ཡིན་པ་དེ་ལ་ཆོས་ཐམས་ཅད་ཅེས་ཇི་ལྟར་ཐ་སྙད་གདགས་ཏེ། ཡོད་པ་ཡང་མ་ཡིན། མེད་པ་ཡང་མ་ཡིན་པ་དེ་དག་ནི་ཇི་ལྟར་ཡང་ཐ་སྙད་གདགས་པར་མི་འགྱུར་རོ། །</s>
    <s id="1:38">བཀོད་པ་མཐའ་[72b.2]ཡས་དེ་ལ་དེ་བཞིན་གཤེགས་པ་ནི་ཐབས་མཁས་པ་ཆེན་པོ་ལ་གནས་ཏེ། </s>
    <s id="1:39">སེམས་ཅན་རྣམས་ཀྱི་མ་རིག་པའི་སྒོ་ངའི་སྦུབས་གཅག་པའི་ཕྱིར་</s>
    <s id="1:40">ཆོས་ཐམས་ཅད་ནི་རྟེན་ཅིང་འབྲེལ་པར་འབྱུང་བའོ་ཞེས་ཆོས་རྣམས་ཀྱི་རང་བཞིན་དང་མི་འགལ་བ་རྗོད་པར་མཛད། སྟོན་པར་མཛད་དེ།</s>
    <s id="1:41">[72b.3]གང་ཞིག་རྟེན་ཅིང་འབྲེལ་བར་འབྱུང་བའི་ཁོངས་སུ་གཏོགས་པར་བྱས་པ་དེ་ལ་ནི་</s>
    <s id="1:42">མཐའ་དང་དབུས་སུ་ཐ་སྙད་གདགས་པར་བྱ་བ་མ་ཡིན་ནོ། །</s>
    <s id="1:43">གང་ཐ་སྙད་གདགས་སུ་མེད་པ་དེ་ལ་ནི་ཅུང་ཟད་ཀྱང་ཐོབ་པ་མེད་དོ། །</s>
    <s id="1:44">བཀོད་པ་མཐའ་ཡས་ཐབས་ཤེས་པ་ལ་</s>
    <s id="1:45">མཁས་པ་དང་། ཆོས་[72b.4]རྣམས་ཀུན་འཛིན་པའི་བློ་ལ་མཁས་པས་དབུ་མའི་ལམ་ཆོས་རྣམས་ཀྱི་མཐའ་དང་བྲལ་བར་ཐ་སྙད་འདོགས་ཀྱང་ཆོས་རྣམས་ཀུན་འཛིན་པར་བྱེད་པ་ཡང་མི་དམིགས་ལ་མི་དམིགས་པར་འདོགས་པ་ཡང་མེད་པ་ལ་ལྟོས། </s>
    <s id="1:46">འདི་ལ་ཁྱེད་ཀྱིས་ཇི་ལྟར་འགྲོ་བ་མེད་པ་དང་། འོང་བ་མེད་པ་དེ་ལྟར་རྟོགས་[72b.5]པར་བྱ། ཁོང་དུ་ཆུད་པར་བྱ་སྟེ། ཆོས་འདི་དག་ལ་སྙིང་པོར་གྱུར་པའི་སྐལ་བ་ཆད་པ་ཡང་འགའ་ཡང་མི་སྟོན་ཏོ། །</s>
    <s id="1:47">ཆོས་རྣམས་ལ་ནི་སྐལ་བ་ཆད་པ་མེད་དེ་ཆོས་རྣམས་ཀྱི་སྐལ་བ་ནི་མ་ཆད། ཀུན་ཏུ་མ་ཆད་པར་འགྱུར་རོ། ། ཆོས་ཐམས་ཅད་ནི་སྐལ་བ་མི་མཉམ་པ་མེད་པ།</s>
    <s id="1:48">[72b.6]གཅིག་པ་ཉིད་མ་ཡིན་པ། </s>
    <s id="1:49">ཐ་དད་པ་ཉིད་མ་ཡིན་པ། </s>
    <s id="1:50">དམ་པའི་ཕ་རོལ་ཏུ་ཕྱིན་པ་ཡིན་ཡང</s>
    <s id="1:51">ཆོས་ཐམས་ཅད་ནི་ཆོས་གང་གི་ཕ་རོལ་ཏུ་ཕྱིན་པ་ཡང་མེད་པར་མྱ་ངན་ལས་འདས་པར་གྱུར་པས་</s>
    <s id="1:52">དེའི་ཕྱིར་དེ་དག་ནི་བརྗོད་པར་བྱ་བ་མ་ཡིན་ཏེ་དབུ་མ་ཡང་དག་པར་བསྟན་པའི་ཕྱིར་ཀུན་[72b.7]རྫོབ་ཏུ་སྟོན་པར་འགྱུར་བ་ནི་མ་གཏོགས་སོ། །</s>
    <s id="1:53">དབུ་མའི་ལམ་གང་ཡིན་པ་དེ་ནི་མྱ་ངན་ལས་འདས་པར་འགྲོ་བའི་ལམ་ཡིན་ཏེ། </s>
    <s id="1:54">མྱ་ངན་ལས་འདས་པ་ནི་གང་དུ་ཡང་འགྲོ་བ་མེད་དོ། །</s>
    <s id="1:55">དེ་ལ་འགྲོ་བ་དང་། འོང་བར་འགྱུར་བ་ཅུང་ཟད་ཀྱང་མེད་པས་</s>
    <s id="1:56">དེའི་ཕྱིར་ཆོས་ཐམས་ཅད་ནི་[73a.1]མྱ་ངན་ལས་འདས་པ་དང་མཉམ་པའོ་ཞེས་བསྟན་ཏེ། ཆོས་རྣམས་ཀྱི་མཉམ་པ་ཉིད་རབ་ཏུ་བརྗོད་པ་ཡིན་ནོ། །</s>
    <s id="1:57">བཀོད་པ་མཐའ་ཡས་</s>
    <s id="1:58">དབུ་མའི་ལམ་འདི་ནི་སྒྲུབ་པ་ཡང་མ་ཡིན་མི་སྒྲུབ་པ་ཡང་མ་ཡིན་པས་</s>
    <s id="1:59">ཉེ་བར་ལེན་པ་མེད་པའི་ཕྱིར། </s>
    <s id="1:60">མཐའ་དང་བྲལ་བ་ཡིན་[73a.2]ཏེ། </s>
    <s id="1:61">གང་ལ་མཐའ་མེད་པ་དེ་ལ་དབུས་ལྟ་ག་ལ་ཡོད། </s>
    <s id="1:62">མཐའ་ནི་གནས་མེད་པ་ཡིན་ཡང་།</s>
    <s id="1:63">བྱིས་པ་སོ་སོའི་སྐྱེ་བོ་རྣམས་ཀྱིས་མཐའ་གནས་མེད་པ་ཉིད་དུ་ཀུན་ཏུ་མི་ཤེས་ཏེ། དེའི་ཕྱིར་དེ་དག་གནས་མེད་པ། ཡང་དག་པ་མ་ཡིན་པ་ལ་ཀུན་ཏུ་ཆགས་པས་[73a.3]ཡོངས་སུ་མ་གྲོལ་བ་ཡིན་ནོ། །</s>
    <s id="1:64">བཀོད་པ་མཐའ་ཡས་</s>
    <s id="1:65">ཐབས་ལ་མཁས་པ་ཆེན་པོ་ལ་རྣམ་པར་ངེས་པའི་བློས་</s>
    <s id="1:66">དབུ་མའི་ལམ་གནས་མེད་ཅིང་རྟེན་མེད་པ་དེ་ཇི་ལྟར་སྟོན་པ་ལ་ལ་ལྟོས། </s>
    <s id="1:67">བཀོད་པ་མཐའ་ཡས་</s>
    <s id="1:68">དེ་བཞིན་གཤེགས་པ་རྣམས་ནི་ཆོས་སྟོན་པ་དག་ལ་ཐེ་ཙོམ་མི་མངའ་[73a.4]</s>
    <s id="1:69">བསྙེལ་བ་མི་མངའོ། །</s>
    <s id="1:70">སངས་རྒྱས་བཅོམ་ལྡན་འདས་རྣམས་ནི་རྟག་ཏུ་མཉམ་པར་བཞག་པ་སྟེ། </s>
    <s id="1:71">ཏིང་ངེ་འཛིན་ལ་མངའ་བརྙེས་པས་</s>
    <s id="1:72">རྟག་ཏུ་རྣམ་པར་གཟིགས་པ། </s>
    <s id="1:73">རྟག་ཏུ་ལེགས་པར་མཉམ་པར་བཞག་པས་ཀུན་ཏུ་རྟོག་པ་མི་མངའ་ཞིང་</s>
    <s id="1:74">ཡེ་ཤེས་དཔག་ཏུ་མེད་པ་[73a.5]མཐོང་བ་ལ་རབ་ཏུ་གནས་པ་ཡིན་ནོ། །</s>
    <s id="1:75">སངས་རྒྱས་བཅོམ་ལྡན་འདས་རྣམས་ནི་མི་གནས། </s>
    <s id="1:76">རྣམ་པར་མི་གནས་པའི་ཚུལ་གྱིས་ཤིན་ཏུ་ཡོངས་སུ་དག་པའི་ཆོས་སྟོན་པར་མཛད་པ་ཡིན་ནོ། །</s>
    <s id="1:77">སངས་རྒྱས་བཅོམ་ལྡན་འདས་རྣམས་ནི་རབ་ཏུ་རྣམ་པར་དག་པའི་ཆོས་སྟོན་པ་[73a.6]དང་། </s>
    <s id="1:78">ཉེ་བར་ཞི་བའི་ཆོས་སྟོན་པར་མཛད་པ་ཡིན་ནོ། །</s>
    <s id="1:79">སངས་རྒྱས་བཅོམ་ལྡན་འདས་རྣམས་ནི་ཆོས་སྟོན་པ་འབྱུང་བ་ལ་ནི་ལུས་པ་ཅུང་ཟད་ཀྱང་མེད་དོ། །</s>
    <s id="1:80">བཀོད་པ་མཐའ་ཡས་</s>
    <s id="1:81">འདི་ལྟ་སྟེ་དཔེར་ན་རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་སྣ་ཚོགས་པ་ཞེས་བྱ་བ་ཡོད་[73a.7]པས་</s>
    <s id="1:82">ཆུའི་ཚོགས་ཆེན་པོ་སྐམས་ན་ཆུའི་ཕུང་པོ་དེ་འཕེལ་བར་མི་འགྱུར་བས་རྒྱ་མཚོ་ཆེན་པོ་མི་ལྡུད་དོ་ཞེས་བྱ་ལ། </s>
    <s id="1:83">དེར་འབབ་པའི་ཆུ་ཐམས་ཅད་ཀྱང་ཡོངས་སུ་གཏུགས་པར་འགྱུར་བས་དེ་ནི་མེའི་ཕུང་པོ་ཆེན་པོ་ལྟ་བུ་ཡིན་ནོ། །</s>
    <s id="1:84">དེ་བཞིན་དུ་དེ་བཞིན་གཤེགས་པ་ཡང་བླ་ན་མེད་པ་ཡང་དག་པར་[73b.1]རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་</s>
    <s id="1:85">ཤེས་རབ་ཀྱི་སྣང་བ་ཆེན་པོ་དཔག་ཏུ་མེད་པས་སེམས་ཅན་རྣམས་ཀྱི་ཉོན་མོངས་པ་སྲེག་པར་མཛད་སྐེམས་པར་མཛད་དོ། །</s>
    <s id="1:86">བཀོད་པ་མཐའ་ཡས་</s>
    <s id="1:87">དེ་བཞིན་གཤེགས་པའི་གསུང་ཉིན་མཚན་དུ་རྗོད་པ་</s>
    <s id="1:88">དེ་དག་ཐམས་ཅད་ནི་རིམ་གྱིས་ཉོན་[73b.2]མོངས་པ་རྣམས་ངེས་པར་སྲེག་པར་འགྱུར་བས། གསུང་གི་ཕྲིན་ལས་དོན་ཡོད་པ་ཡིན་ནོ། །</s>
    <s id="1:89">སངས་རྒྱས་རྣམས་ལ་ཕྱག་འཚལ་ལོ་ཞེས་རྗོད་པ་</s>
    <s id="1:90">དེ་ཡང་སྒྲོན་མ་ཆེན་པོ་ཡིན་ཏེ་ཉོན་མོངས་པ་རྣམས་ངེས་པར་སྲེག་པར་འགྱུར་བ་ཡིན་ནོ། །</s>
    <s id="1:91">གང་དག་གིས་དེ་བཞིན་གཤེགས་པ་རྣམས་ཀྱི་[73b.3]མཚན་ཐོས་པ་</s>
    <s id="1:92">དེ་ཡང་དེ་དག་གི་མྱ་ངན་ལས་འདའ་བའི་རྒྱུ་ཆེན་པོར་འགྱུར་རོ། །</s>
    <s id="1:93">བཀོད་པ་མཐའ་ཡས་</s>
    <s id="1:94">འདི་ལྟ་བུ་ནི་སེམས་ཅན་དེ་བཞིན་གཤེགས་པའི་ཕྱིར་ཞུགས་པ་རྣམས་ཀྱི་ཉོན་མོངས་པ་ཞི་བར་བྱ་བའི་ཕྱིར་</s>
    <s id="1:95">དེ་བཞིན་གཤེགས་པས་ཆོས་ཀྱི་ཆར་འབེབས་པ་ཡིན་ནོ། །</s>
    <s id="1:96">བཀོད་པ་མཐའ་[73b.4]ཡས་</s>
    <s id="1:97">དེ་བཞིན་གཤེགས་པ་རྣམས་ཀྱི་མཚན་རྗོད་པ་ཡང་མུན་པ་དང་འབྲལ་བར་འགྱུར་ལ།</s>
    <s id="1:98">དེ་བཞིན་གཤེགས་པ་རྣམས་ཀྱི་མཚན་ཐོས་པ་ཡང་མུན་པ་དང་འབྲལ་བར་འགྱུར་རོ། །
འ</s>
    <s id="1:99">དི་ལྟར་དེ་བཞིན་གཤེགས་པས་ཆོས་བསྟན་པ་ནི་ཡང་དག་པ་ཇི་ལྟ་བ་དེ་ཁོ་ན་བཞིན་ཏེ།</s>
    <s id="1:100">གཞན་[73b.5]དུ་འགྱུར་བ་ཡང་མེད། ཕྱིན་ཅི་ལོག་ཀྱང་མ་ཡིན་མོད་ཀྱི།</s>
    <s id="1:101">ཡང་དག་པ་ལ་ནི་བཤད་པ་དང་རབ་ཏུ་བཤད་པ་ཅུང་ཟད་ཀྱང་མེད་དོ། །</s>
    <s id="1:102">ཆོས་རྣམས་ལ་ཡང་ཡང་དག་པའམ། ཡང་དག་པ་མ་ཡིན་པ་ཅུང་ཟད་ཀྱང་མེད་དོ། །</s>
    <s id="1:103">བཀོད་པ་མཐའ་ཡས་</s>
    <s id="1:104">དེ་བཞིན་གཤེགས་པ་ནི་ཡང་དག་[73b.6]པར་གསུང་བ་སྟེ།</s>
    <s id="1:105">ཡང་དག་པ་ལ་གནས་ནས་</s>
    <s id="1:106">གཟུངས་ཀྱི་སྒོ་རིམ་པར་ཕྱེ་བ་སྟོན་པའི་ཆོས་ཀྱི་རྣམ་གྲངས་འདི་སྟོན་པར་མཛད་དོ། །</s>
    <s id="1:107">བཀོད་པ་མཐའ་ཡས་</s>
    <s id="1:108">གང་དག་གིས་འདི་ཀུན་ཤེས་པར་མི་འགྱུར་ཞེ་ན།</s>
    <s id="1:109">བྱང་ཆུབ་སེམས་དཔའ་བདེན་པ་མཐོང་བ། </s>
    <s id="1:110">ལྟ་བ་ཕུན་སུམ་[73b.7]ཚོགས་པ། </s>
    <s id="1:111">ཆོས་ཟབ་མོ་ལ་ཡོངས་སུ་སྦྱང་བ་བྱས་པ་མ་གཏོགས་པ་རྣམས་ཀྱིས་ཀུན་ཤེས་པར་མི་འགྱུར་རོ། །</s>
    <s id="1:112">བཀོད་པ་མཐའ་ཡས་</s>
    <s id="1:113">དོན་གྱི་ཚུལ་འདི་ཁོང་དུ་ཆུད་པར་བྱ་སྟེ</s>
    <s id="1:114">ཆོས་འདི་ལ་བདག་ཉིད་ཀྱི་དྲན་པས་མངོན་སུམ་དུ་གཏད་པར་བྱའི། གང་ལ་ཡང་</s>
    <s id="1:115">དད་པས་འགྲོ་བར་[74a.1]ནི་མི་བྱའོ། །</s>
    <s id="1:116">བྱང་ཆུབ་སེམས་དཔའ་ནི་གཞན་ལ་རག་མ་ལས་པའི་ཤེས་རབ་འདོད་པར་བྱ་ཞིང་</s>
    <s id="1:117">སེམས་ཅན་ཐམས་ཅད་ལ་ཕན་པ་དང་བདེ་བར་བྱ་བའི་ཕྱིར་</s>
    <s id="1:118">ཆོས་འདི་ལ་རྗེས་སུ་འཐུན་པའི་བཟོད་པ་བསྐྱེད་པར་བྱ་སྟེ</s>
    <s id="1:119">གང་དག་དེ་ལ་རྗེས་སུ་འཐུན་པའི་བཟོད་པ་སྐྱེད་པར་འགྱུར་བ་</s>
    <s id="1:120">དེ་[74a.2]དག་ནི་མི་འཐུན་པར་གནས་པར་མི་འགྱུར་རོ། །</s>
    <s id="1:121">བཀོད་པ་མཐའ་ཡས་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་མི་འཐུན་པར་གནས་པ་ནི་</s>
    <s id="1:122">ཆོས་འདུལ་བ་འདི་ཀུན་ཤེས་པར་མི་འགྱུར་རོ། །</s>
    <s id="1:123">གཞན་ཡང་ཆོས་ཀྱི་ཚུལ་འདི་ནི་གང་དག་ལྟ་བས་གཞན་གྱི་སྤྱོད་ཡུལ་བ། </s>
    <s id="1:124">ལམ་གཞན་ལ་ཞུགས་[74a.3]པ། </s>
    <s id="1:125">ལམ་ལོག་པ་དང་ལྡན་པ། </s>
    <s id="1:126">དགེ་བ་མ་སྤྱད་པ། </s>
    <s id="1:127">སྤྱོད་ཡུལ་གཞན་སྟེན་པ་</s>
    <s id="1:128">དེ་དག་གི་རྣ་ལམ་དུ་གྲག་པའི་གོ་སྐབས་མེད་དོ། །</s>
    <s id="1:129">བཀོད་པ་མཐའ་ཡས་</s>
    <s id="1:130">ཆོས་ཀྱི་གཏེར་ཆོས་ཀྱི་གཏེར་ཆོས་ཀྱི་སྣང་བ་སྒྲིབ་པ་མེད་པ་འདི་བཤད་པ་ན་</s>
    <s id="1:131">བྱིས་པ་ཐོས་པ་དང་མི་ལྡན་པ་རྣམས་</s>
    <s id="1:132">མ་རབས་ཀྱི་སེམས་མ་དུལ་བ་ཡང་དག་[74a.4]པར་མ་བསྡམས་པ་རྣམས་</s>
    <s id="1:133">རིང་དུ་སྤོང་བར་འགྱུར་བ་ལ་ལ་ལྟོས། </s>
    <s id="1:134">བྱིས་པ་སོ་སོའི་སྐྱེ་བོ་ལུས་རབ་ཏུ་མ་བསྒོམས་པ། </s>
    <s id="1:135">ཆོས་འདུལ་བ་འདི་ལས་རིང་དུ་གྱུར་པ་དེ་དག་ཐམས་ཅད་ལ་ཆོས་འདི་ལྟ་བུ་ལ་རྗེས་སུ་འཐུན་པའི་བཟོད་པ་སྐྱེ་བ་ཡང་མེད་ན</s>
    <s id="1:136">ཟག་པ་མེད་པའི་བཟོད་པ་ཐབས་དང་ལྡན་པ་སྐྱེ་བར་[74a.5]འགྱུར་བ་ལྟ་སྨོས་ཀྱང་ཅི་དགོས། </s>
    <s id="1:137">བཀོད་པ་མཐའ་ཡས་འཁོར་འདིའི་ནང་དུ་ཆོས་བསྟན་པ་འདིའི་འཇུག་པ་ནི་གང་དུ་ཡང་ཆགས་པ་མེད་ཅིང་ཉམས་པ་མེད་པ་དང་། དོན་ཡོད་པ་ཡིན་ནོ། ། </s>
    <s id="1:138">དེ་ཅིའི་ཕྱིར་ཞེ་ན། </s>
    <s id="1:139">འདི་དག་ཐམས་ཅད་ནི་སྒྲིབ་པ་མེད་པའི་ས་ལ་གནས་པ་ཡིན་ནོ། །</s>
    <s id="1:140">བཀོད་[74a.6]པ་མཐའ་ཡས་</s>
    <s id="1:141">དེ་བཞིན་གཤེགས་པ་ནི་སྒྲིབ་པ་མེད་པའི་ཆོས་སྟོན་པ་ལ་མཁས་པ་རྣམ་པར་དག་པར་བྱ་བ་དང་། སེམས་ཅན་ཐམས་ཅད་ལ་ཐུགས་བརྩེ་བའི་ཕྱིར་དེ་དག་གི་དགེ་བའི་རྩ་བ་དང་།</s>
    <s id="1:142">དེ་བཞིན་གཤེགས་པའི་བྱིན་གྱི་རླབས་ཀྱིས་གཟུངས་ཀྱི་སྒོའི་མདོ་འདི་སྟོན་པར་མཛད་དོ། །</s>
    <s id="1:143">[74a.7]བཀོད་པ་མཐའ་ཡས་གང་ལ་ལ་ཞིག་དམ་པའི་ཆོས་བསྟན་པ་འདི་ལ་འཇུག་པར་འགྱུར་བ་དེ་ནི་ཡང་དག་པར་འཇུག་པ་ཡིན་པར་རིག་པར་བྱ་སྟེ། </s>
    <s id="1:144">དེ་ནི་བྱང་ཆུབ་སེམས་དཔའི་ས་ལ་གནས་ཤིང་</s>
    <s id="1:145">རིང་པོ་མི་ཐོགས་པར་ལེན་པ་མེད་པའི་བཟོད་པ་ཡང་ཐོབ་པར་འགྱུར། </s>
    <s id="1:146">རིང་པོ་མི་ཐོགས་[74b.1]པར་ལུང་བསྟན་པ་ཡང་ཐོབ་པར་འགྱུར་རོ། །</s>
    <s id="1:147">བཀོད་པ་མཐའ་ཡས་</s>
    <s id="1:148">ཆོས་ཟབ་མོའི་འདུལ་བ་འདི་ལ་མོས་པར་གྱིས་ཤིག །</s>
    <s id="1:149">བཀོད་པ་མཐའ་ཡས་</s>
    <s id="1:150">འདི་ནི་ལྟ་བ་མི་དམིགས་པ་རྣམས་ཀྱིས་ཡིན་པས་དམིགས་སུ་མེད་པའི་སའོ། །</s>
    <s id="1:151">འདི་ནི་མི་དམིགས་པའི་བཟོད་པ་དང་ལྡན་པ་རྣམས་[74b.2]ཀྱིས་ཡིན་ནོ། །</s>
    <s id="1:152">འདི་ནི་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། </s>
    <s id="1:153">ཡུན་རིང་པོ་ནས་སེམས་རབ་ཏུ་སྦྱངས་པ། </s>
    <s id="1:154">ལུས་ལེགས་པར་བསྡམས་པ། </s>
    <s id="1:155">ངག་ལེགས་པར་བསྲུངས་པ། </s>
    <s id="1:156">ཡིད་ལེགས་པར་དུལ་བ། </s>
    <s id="1:157">རྣམ་པར་ཤེས་པ་མཉམ་པ་ཉིད་དུ་རྗེས་སུ་དྲན་པ། </s>
    <s id="1:158">སེམས་མི་[74b.3]དམིགས་པ་ལ་གནས་པ་རྣམས་ཀྱི་ཡུལ་ཡིན་ཏེ</s>
    <s id="1:159">དེ་དག་ནི་ཆོས་འདི་ལྟ་བུ་བླང་བའི་ཕྱིར་ལུས་དང་སྲོག་ཀྱང་ཡོངས་སུ་བཏང་ནས་མདོ་འདི་ལ་འཇུག་པར་འགྱུར་རོ། །</s>
    <s id="1:160">དེ་ལ་ཕྱི་མའི་དུས་ན་</s>
    <s id="1:161">སེམས་ཅན་གང་དག་ཐ་ན་ཆོས་འདི་ལྟ་བུ་མཉན་པའི་ཕྱིར་</s>
    <s id="1:162">བརྩོན་པར་འགྱུར་བ་དེ་དག་ཀྱང་དཀོན་[74b.4]ན། </s>
    <s id="1:163">ཡི་གེར་འདྲི་བ་དང་། </s>
    <s id="1:164">ཀློག་པ་དང་། </s>
    <s id="1:165">འཆང་པ་དང་། </s>
    <s id="1:166">ཁ་ཏོན་བྱེད་པ་དང་། གཞན་དག་ལ་རྒྱས་པར་སྟོན་པར་འགྱུར་བ་ལྟ་སྨོས་ཀྱང་ཅི་དགོས། </s>
    <s id="1:167">གང་དག་ཆོས་ཀྱི་རྣམ་གྲངས་འདི་འཕེལ་བར་བྱེད་ཅིང་གཞན་ལ་སྟོན་པ་དེ་དག་ནི་རིང་པོ་མི་ཐོགས་པར་གཟུངས་ཀྱི་[74b.5]སྒོའི་ཆོས་འདི་</s>
    <s id="1:168">རྣམ་པར་སྦྱོང་བར་འགྱུར་ཞིང་མྱུར་དུ་རྣམ་པར་དག་པའི་ཡེ་ཤེས་ཐོབ་ནས་</s>
    <s id="1:169">ཐམས་ཅད་མཁྱེན་པའི་ཡེ་ཤེས་ཀྱི་ལམ་གྱི་རྗེས་སུ་འབྲང་བར་འགྱུར་རོ། །</s>
    <s id="1:170">བཀོད་པ་མཐའ་ཡས་</s>
    <s id="1:171">དེ་བཞིན་གཤེགས་པ་ནི་སེམས་ཅན་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་[74b.6]བའི་ཕྱིར་</s>
    <s id="1:172">ཆོས་ཀྱི་གཏེར་འདི་ཡང་དག་པར་རབ་ཏུ་སྟོན་ཏོ། །</s>
    <s id="1:173">འདི་ལས་གང་མི་སྟོན་པ་དེ་ཅུང་ཟད་ཀྱང་མེད་དེ། </s>
  </p>
  <p id="2">
    <s id="2:1">ཉོན་མོངས་པ་མེད་པར་བྱ་བའི་ཕྱིར་ཆོས་སྟོན་ཅིང་རྣམ་པར་དག་པ་སྐྱེད་པར་ཡང་མཛད།</s>
    <s id="2:2">ཆོས་ཀྱི་སྒོ་ཡོངས་སུ་དག་པ་རབ་ཏུ་སྟོན་པར་ཡང་མཛད་དོ། །</s>
    <s id="2:3">ཆོས་[74b.7]ཐམས་ཅད་ནི་ནམ་མཁའ་ལྟ་བུའོ་ཞེས་བྱ་བ་ཇི་ལྟར་</s>
    <s id="2:4">ཆོས་ཐམས་ཅད་ནམ་མཁའ་ལྟ་བུ་ཡིན་ཞེ་ན། ནམ་མཁའ་དང་མཉམ་པ་སྟེ།</s>
    <s id="2:5">ནམ་མཁའ་ཡང་གང་དང་ཡང་མཉམ་པ་ཡང་མ་ཡིན།</s>
    <s id="2:6">མི་མཉམ་པ་ཡང་མ་ཡིན་ནོ། །</s>
    <s id="2:7">ཇི་ལྟར་ནམ་མཁའ་མཉམ་པ་ཡང་མ་[75a.1]ཡིན། མི་མཉམ་པ་ཡང་མ་ཡིན་པ་དེ་བཞིན་དུ་</s>
    <s id="2:8">ཆོས་ཐམས་ཅད་ཀྱང་མཉམ་པ་ཡང་མ་ཡིན། མི་མཉམ་པ་ཡང་མ་ཡིན་ནོ། །</s>
    <s id="2:9">ཇི་ལྟར་ནམ་མཁའ་གང་དུ་ཡང་མ་གཏོགས་པ་དེ་བཞིན་དུ།</s>
    <s id="2:10">ཆོས་ཐམས་ཅད་ཀྱང་གང་དུ་ཡང་མ་གཏོགས་སོ། །</s>
    <s id="2:11">[75a.2]ཆོས་རྣམས་ལ་ནི་མཐའ་མི་དམིགས་ཏེ། </s>
    <s id="2:12">མཐའ་དམིགས་སུ་མེད་པ་ལ་མཐའ་ཡོད་པ་མ་ཡིན་ནོ། །</s>
    <s id="2:13">མཐའ་ཡོད་པ་མ་ཡིན་པ་ལ་མཐར་གདགས་པ་ཡང་མེད་དོ། །</s>
    <s id="2:14">གང་དག་འདི་ལྟ་བུ་ལ་གནས་པ་དེ་དག་ནི་</s>
    <s id="2:15">དེ་བཞིན་གཤེགས་པའི་ཚུལ་ལ་གནས་པ་སྟེ། དེ་དག་ནི་བརྗོད་དུ་[75a.3]མེད་པ་ཡིན་ནོ། །</s>
    <s id="2:16">གང་དག་བརྗོད་དུ་མེད་པ་དེ་དག་ནི་གདགས་པ་མཉམ་པ་ཉིད་དུ་རྟོགས་པར་བྱའོ། །</s>
    <s id="2:17">དེའི་ཕྱིར་དེ་དག་ཀུན་ཏུ་མི་སྤྱོད་ཅིང་མཐའི་རྗེས་སུ་འབྲང་བར་མི་འགྱུར་ཏེ། </s>
    <s id="2:18">མཐའ་ལ་མི་རྟེན་པ་རྣམས་ནི་དབུ་མ་དང་ཡང་ཕྲད་པར་འགྱུར། </s>
    <s id="2:19">མཐའ་དང་དབུས་ཀྱི་ཕུང་པོ་[75a.4]ཐམས་ཅད་ཀྱང་སོ་སོར་སྤོང་བར་འགྱུར་རོ། །</s>
    <s id="2:20">དེ་ལ་སོ་སོར་སྤོང་ཞེས་བྱ་བ་ནི་འགྲོ་བར་གདགས་པ་མེད་པ་སྟེ། </s>
    <s id="2:21">འདི་ལྟ་བུ་ནི་ཡེ་ཤེས་རྣམ་པར་དག་པ་ཐོབ་པར་བྱེད་པ་ཡིན་ནོ། །</s>
    <s id="2:22">གང་ཞིག་ཆོས་སྤྱོད་པར་མི་བྱེད་པ་དེ་ནི་སོ་སོར་འབྲང་བར་ཡང་མི་འགྱུར་ཏེ། </s>
    <s id="2:23">ཆོས་ཐམས་[75a.5]ཅད་ནི་ཉེ་བར་འགྲོ་བ་མེད་ཅིང་འཇིག་པ་མེད་པ་ཡིན་ནོ། །</s>
  </p>
</text>
