<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་གསུམ་པ། </s>
  </p>
  <p id="2">
    <s id="2:1">སེམས་ཅན་བྱིས་པ་སོ་སོའི་སྐྱེ་བོ་བློ་གྲོས་ངན་པ་</s>
  </p>
  <p id="3">
    <s id="3:1">ཉོན་མོངས་པ་ཆེན་པོ་ལ་ཀུན་ཏུ་ཞུགས་པ་རྣམས་ཀྱི་ཤེས་རབ་ཀྱིས་ནི་</s>
  </p>
  <p id="4">
    <s id="4:1">ཆོས་བསྟན་པ་འདིའི་རྗེས་སུ་འཐུན་པ་ཅུང་ཟད་ཀྱང་མི་ཤེས་[71b.7]ན་</s>
  </p>
  <p id="5">
    <s id="5:1">རབ་ཏུ་འཐུན་པ་དང་། རྣམ་གྲངས་མང་པོ་བསྟན་པ་ལྟ་སྨོས་ཀྱང་ཅི་དགོས། </s>
  </p>
  <p id="6">
    <s id="6:1">གང་ཀུན་ཏུ་ཞུགས་པ་དེ་ནི་རྣམ་པར་དག་པའི་ཆོས་ཅན་ནོ་ཞེས་བྱ་བ་</s>
  </p>
  <p id="7">
    <s id="7:1">གང་ལ་ཀུན་ཏུ་ཞུགས་པ་ཡིན་ཞེ་ན། </s>
  </p>
  <p id="8">
    <s id="8:1">དགེ་བ་ལ་ཀུན་ཏུ་ཞུགས་པ་དང་། ངེས་པར་འབྱུང་བའི་ཁམས་ལ་ཀུན་ཏུ་ཞུགས་[72a.1]པ་ཡིན་ཏེ། </s>
  </p>
  <p id="9">
    <s id="9:1">ངེས་པར་འབྱུང་བ་ལ་ནི་ཁམས་ཀྱང་མེད། </s>
  </p>
  <p id="10">
    <s id="10:1">ཁམས་སུ་གདགས་པ་ཡང་མེད་དོ། །</s>
  </p>
  <p id="11">
    <s id="11:1">གང་དག་མྱ་ངན་ལས་འདས་པའི་ཁམས་ལ་ཀུན་ཏུ་ཞུགས་པ་ཞེས་རྣམ་གྲངས་སུ་རྗོད་པ་དེ་ཡང་། </s>
  </p>
  <p id="12">
    <s id="12:1">མྱ་ངན་ལས་འདས་པ་ཡང་ཅུང་ཟད་ཀྱང་མེད་ལ་</s>
  </p>
  <p id="13">
    <s id="13:1">མྱ་[72a.2]ངན་ལས་འདས་པ་ལ་ཞུགས་པ་ཡང་འགའ་ཡང་མེད་དོ། །</s>
  </p>
  <p id="14">
    <s id="14:1">གལ་ཏེ་འགའ་ཞིག་གིས་མྱ་ངན་ལས་འདས་པ་རྗེས་སུ་ཐོབ་པར་གྱུར་ན་ནི་</s>
  </p>
  <p id="15">
    <s id="15:1">དེ་བཞིན་གཤེགས་པ་ནོངས་ཕན་ཆད་མེད་པར་ཡང་འགྱུར་བ་ཞིག་ན་</s>
  </p>
  <p id="16">
    <s id="16:1">མྱ་ངན་ལས་འདས་པ་ནི་སུས་ཀྱང་ཐོབ་པར་མི་འགྱུར་རོ། །</s>
  </p>
  <p id="17">
    <s id="17:1">ངས་[72a.3]སེམས་ཅན་ཆོས་ཟབ་མོ་ལ་སྤྱད་པ་མ་སྤྱད་པ་རྣམས་ཀུན་ཏུ་རྨོངས་པར་གྱུར་ན་མི་རུང་ཞེས་</s>
  </p>
  <p id="18">
    <s id="18:1">དེ་བཞིན་གཤེགས་པ་ནོངས་ཕན་ཆད་ཡོད་དོ། །</s>
  </p>
  <p id="19">
    <s id="19:1">དེ་བཞིན་གཤེགས་པ་ནོངས་ཕན་ཆད་མེད་དོ་ཞེས་</s>
  </p>
  <p id="20">
    <s id="20:1">རྣམ་གྲངས་ཀྱིས་བསྟན་པར་བྱ་བ་མ་ཡིན་ནོ་ཞེས་གསུངས་སོ། །</s>
  </p>
  <p id="21">
    <s id="21:1">གལ་ཏེ་དེ་བཞིན་[72a.4]གཤེགས་པ་གཟུགས་ཅན་དུ་གྱུར་ན་</s>
  </p>
  <p id="22">
    <s id="22:1">ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་ལ། </s>
  </p>
  <p id="23">
    <s id="23:1">གལ་ཏེ་དེ་བཞིན་གཤེགས་པ་གཟུགས་ཅན་མ་ཡིན་པར་གྱུར་ན་</s>
  </p>
  <p id="24">
    <s id="24:1">ཡང་དེ་བཞིན་གཤེགས་པ་ནོངས་ཕན་ཆད་མེད་པར་འགྱུར་བས་</s>
  </p>
  <p id="25">
    <s id="25:1">དེ་ནི་གཉི་གར་ཡོད་པ་ཡང་མ་ཡིན་མེད་པ་[72a.5]ཡང་མ་ཡིན་ནོ། །</s>
  </p>
  <p id="26">
    <s id="26:1">ཆོས་གང་ཞིག་སྐྱེ་བ་མེད་ཅིང་འགག་པ་མེད་པ་</s>
  </p>
  <p id="27">
    <s id="27:1">དེ་ནི་ཤི་ཕན་ཆད་ཡོད་པ་འམ་མེད་པ་ཞེས་བྱ་བར་མི་འགྱུར་རོ། །</s>
  </p>
  <p id="28">
    <s id="28:1">དེ་བཞིན་གཤེགས་པ་ཡང་སྐྱེ་བ་ཡང་མེད། </s>
  </p>
  <p id="29">
    <s id="29:1">འགག་པ་ཡང་མེད་པས་</s>
  </p>
  <p id="30">
    <s id="30:1">དེ་ཡང་ནོངས་ཕན་ཆད་ཡོད་དོ་ཞེའམ། མེད་དོ་ཞེས་བྱ་བར་མི་[72a.6]འགྱུར་རོ། །</s>
  </p>
  <p id="31">
    <s id="31:1">དེ་བཞིན་གཤེགས་པས་ཡོད་དོ་ཞེས་བྱ་བ་དང་། མེད་དོ་ཞེས་བྱ་བ་ནི་མཐའ་མེད་པའོ་ཞེས་གསུངས་ཏེ་</s>
  </p>
  <p id="32">
    <s id="32:1">གང་ལ་མཐའ་མེད་པ་དེ་ལ་ནི་དབུས་ཀྱང་མེད་དོ། །</s>
  </p>
  <p id="33">
    <s id="33:1">གང་ལ་དབུས་མེད་པ་དེ་ནི་ཡོད་པ་ཡང་མ་ཡིན། </s>
  </p>
  <p id="34">
    <s id="34:1">མེད་པ་ཡང་མ་ཡིན་ནོ། །</s>
  </p>
  <p id="35">
    <s id="35:1">གལ་ཏེ་ཡོད་པ་དང་མེད་པ་[72a.7]ཡང་དག་པ་ཡིན་པར་གྱུར་ན་ནི་</s>
  </p>
  <p id="36">
    <s id="36:1">རྟེན་ཅིང་འབྲེལ་པར་འབྱུང་བ་དང་འགལ་བར་ཡང་མི་འགྱུར་བ་ཞིག་ན་</s>
  </p>
  <p id="37">
    <s id="37:1">འདི་ལྟར་རྟེན་ཅིང་འབྲེལ་པར་འབྱུང་བ་ལ་ནི་འགག་པ་འགག་པ་མེད་པས། </s>
  </p>
  <p id="38">
    <s id="38:1">དེ་ལ་ཡོད་པ་དང་མེད་པ་མི་འགལ་བ་མི་རུང་ངོ་། །</s>
  </p>
  <p id="39">
    <s id="39:1">གང་ཞིག་རྟེན་ཅིང་འབྲེལ་པར་འབྱུང་བ་དེ་ལ་ནི་</s>
  </p>
  <p id="40">
    <s id="40:1">མཐའ་དང་དབུས་ཅུང་[72b.1]ཟད་ཀྱང་མེད་དོ། །</s>
  </p>
  <p id="41">
    <s id="41:1">བཀོད་པ་མཐའ་ཡས་</s>
  </p>
  <p id="42">
    <s id="42:1">གང་ཡོད་པ་ཡང་མ་ཡིན། </s>
  </p>
  <p id="43">
    <s id="43:1">མེད་པ་ཡང་མ་ཡིན་པ་</s>
  </p>
  <p id="44">
    <s id="44:1">དེ་ལ་ཆོས་ཐམས་ཅད་ཅེས་ཇི་ལྟར་ཐ་སྙད་གདགས་ཏེ། </s>
  </p>
  <p id="45">
    <s id="45:1">ཡོད་པ་ཡང་མ་ཡིན།  མེད་པ་ཡང་མ་ཡིན་པ་དེ་དག་ནི་</s>
  </p>
  <p id="46">
    <s id="46:1">ཇི་ལྟར་ཡང་ཐ་སྙད་གདགས་པར་མི་འགྱུར་རོ། །</s>
  </p>
  <p id="47">
    <s id="47:1">བཀོད་པ་མཐའ་[72b.2]ཡས་</s>
  </p>
  <p id="48">
    <s id="48:1">དེ་ལ་དེ་བཞིན་གཤེགས་པ་ནི་ཐབས་མཁས་པ་ཆེན་པོ་ལ་གནས་ཏེ། </s>
  </p>
  <p id="49">
    <s id="49:1">སེམས་ཅན་རྣམས་ཀྱི་མ་རིག་པའི་སྒོ་ངའི་སྦུབས་གཅག་པའི་ཕྱིར་</s>
  </p>
  <p id="50">
    <s id="50:1">ཆོས་ཐམས་ཅད་ནི་རྟེན་ཅིང་འབྲེལ་པར་འབྱུང་བའོ་ཞེས་</s>
  </p>
  <p id="51">
    <s id="51:1">ཆོས་རྣམས་ཀྱི་རང་བཞིན་དང་མི་འགལ་བ་</s>
    <s id="51:2">རྗོད་པར་མཛད། སྟོན་པར་མཛད་དེ།</s>
  </p>
  <p id="52">
    <s id="52:1">[72b.3]གང་ཞིག་རྟེན་ཅིང་འབྲེལ་བར་འབྱུང་བའི་ཁོངས་སུ་གཏོགས་པར་བྱས་པ་</s>
  </p>
  <p id="53">
    <s id="53:1">དེ་ལ་ནི་མཐའ་དང་དབུས་སུ་ཐ་སྙད་གདགས་པར་བྱ་བ་མ་ཡིན་ནོ། །</s>
  </p>
  <p id="54">
    <s id="54:1">གང་ཐ་སྙད་གདགས་སུ་མེད་པ་དེ་ལ་ནི་ཅུང་ཟད་ཀྱང་ཐོབ་པ་མེད་དོ། །</s>
  </p>
  <p id="55">
    <s id="55:1">བཀོད་པ་མཐའ་ཡས་</s>
  </p>
  <p id="56">
    <s id="56:1">ཐབས་ཤེས་པ་ལ་མཁས་པ་དང་། </s>
  </p>
  <p id="57">
    <s id="57:1">ཆོས་[72b.4]རྣམས་ཀུན་འཛིན་པའི་བློ་ལ་མཁས་པས་</s>
  </p>
  <p id="58">
    <s id="58:1">དབུ་མའི་ལམ་ཆོས་རྣམས་ཀྱི་མཐའ་དང་བྲལ་བར་ཐ་སྙད་འདོགས་ཀྱང་</s>
  </p>
  <p id="59">
    <s id="59:1">ཆོས་རྣམས་ཀུན་འཛིན་པར་བྱེད་པ་ཡང་མི་དམིགས་ལ་</s>
  </p>
  <p id="60">
    <s id="60:1">མི་དམིགས་པར་འདོགས་པ་ཡང་མེད་པ་ལ་ལྟོས། </s>
  </p>
  <p id="61">
    <s id="61:1">འདི་ལ་ཁྱེད་ཀྱིས་ཇི་ལྟར་འགྲོ་བ་མེད་པ་དང་། འོང་བ་མེད་པ་དེ་ལྟར་རྟོགས་[72b.5]པར་བྱ། </s>
  </p>
  <p id="62">
    <s id="62:1">ཁོང་དུ་ཆུད་པར་བྱ་སྟེ། </s>
  </p>
  <p id="63">
    <s id="63:1">ཆོས་འདི་དག་ལ་སྙིང་པོར་གྱུར་པའི་སྐལ་བ་ཆད་པ་ཡང་འགའ་ཡང་མི་སྟོན་ཏོ། །</s>
  </p>
  <p id="64">
    <s id="64:1">ཆོས་རྣམས་ལ་ནི་སྐལ་བ་ཆད་པ་མེད་དེ་ཆོས་རྣམས་ཀྱི་སྐལ་བ་ནི་མ་ཆད། </s>
  </p>
  <p id="65">
    <s id="65:1">ཀུན་ཏུ་མ་ཆད་པར་འགྱུར་རོ། །</s>
  </p>
  <p id="66">
    <s id="66:1">ཆོས་ཐམས་ཅད་ནི་སྐལ་བ་མི་མཉམ་པ་མེད་པ།</s>
  </p>
  <p id="67">
    <s id="67:1">[72b.6]གཅིག་པ་ཉིད་མ་ཡིན་པ། </s>
  </p>
  <p id="68">
    <s id="68:1">ཐ་དད་པ་ཉིད་མ་ཡིན་པ། </s>
  </p>
  <p id="69">
    <s id="69:1">དམ་པའི་ཕ་རོལ་ཏུ་ཕྱིན་པ་ཡིན་ཡང་ཆོས་ཐམས་ཅད་ནི་</s>
  </p>
  <p id="70">
    <s id="70:1">ཆོས་གང་གི་ཕ་རོལ་ཏུ་ཕྱིན་པ་ཡང་མེད་པར་མྱ་ངན་ལས་འདས་པར་གྱུར་པས་</s>
  </p>
  <p id="71">
    <s id="71:1">དེའི་ཕྱིར་དེ་དག་ནི་བརྗོད་པར་བྱ་བ་མ་ཡིན་ཏེ</s>
  </p>
  <p id="72">
    <s id="72:1">དབུ་མ་ཡང་དག་པར་བསྟན་པའི་ཕྱིར་</s>
    <s id="72:2">ཀུན་[72b.7]རྫོབ་ཏུ་སྟོན་པར་འགྱུར་བ་ནི་མ་གཏོགས་སོ། །</s>
  </p>
  <p id="73">
    <s id="73:1">དབུ་མའི་ལམ་གང་ཡིན་པ་དེ་ནི་མྱ་ངན་ལས་འདས་པར་འགྲོ་བའི་ལམ་ཡིན་ཏེ། </s>
  </p>
  <p id="74">
    <s id="74:1">མྱ་ངན་ལས་འདས་པ་ནི་གང་དུ་ཡང་འགྲོ་བ་མེད་དོ། །</s>
  </p>
  <p id="75">
    <s id="75:1">དེ་ལ་འགྲོ་བ་དང་། འོང་བར་འགྱུར་བ་ཅུང་ཟད་ཀྱང་མེད་པས་</s>
  </p>
  <p id="76">
    <s id="76:1">དེའི་ཕྱིར་ཆོས་ཐམས་ཅད་ནི་[73a.1]མྱ་ངན་ལས་འདས་པ་དང་མཉམ་པའོ་ཞེས་བསྟན་ཏེ། </s>
  </p>
  <p id="77">
    <s id="77:1">ཆོས་རྣམས་ཀྱི་མཉམ་པ་ཉིད་རབ་ཏུ་བརྗོད་པ་ཡིན་ནོ། །</s>
  </p>
  <p id="78">
    <s id="78:1">བཀོད་པ་མཐའ་ཡས་</s>
  </p>
  <p id="79">
    <s id="79:1">དབུ་མའི་ལམ་འདི་ནི་སྒྲུབ་པ་ཡང་མ་ཡིན་མི་སྒྲུབ་པ་ཡང་མ་ཡིན་པས་</s>
  </p>
  <p id="80">
    <s id="80:1">ཉེ་བར་ལེན་པ་མེད་པའི་ཕྱིར། </s>
  </p>
  <p id="81">
    <s id="81:1">མཐའ་དང་བྲལ་བ་ཡིན་[73a.2]ཏེ། </s>
  </p>
  <p id="82">
    <s id="82:1">གང་ལ་མཐའ་མེད་པ་དེ་ལ་དབུས་ལྟ་ག་ལ་ཡོད། </s>
  </p>
  <p id="83">
    <s id="83:1">མཐའ་ནི་གནས་མེད་པ་ཡིན་ཡང་། </s>
  </p>
  <p id="84">
    <s id="84:1">བྱིས་པ་སོ་སོའི་སྐྱེ་བོ་རྣམས་ཀྱིས་མཐའ་གནས་མེད་པ་ཉིད་དུ་ཀུན་ཏུ་མི་ཤེས་ཏེ། </s>
  </p>
  <p id="85">
    <s id="85:1">དེའི་ཕྱིར་དེ་དག་གནས་མེད་པ།  ཡང་དག་པ་མ་ཡིན་པ་ལ་</s>
    <s id="85:2">ཀུན་ཏུ་ཆགས་པས་[73a.3]ཡོངས་སུ་མ་གྲོལ་བ་ཡིན་ནོ། །</s>
  </p>
  <p id="86">
    <s id="86:1">བཀོད་པ་མཐའ་ཡས་</s>
  </p>
  <p id="87">
    <s id="87:1">ཐབས་ལ་མཁས་པ་ཆེན་པོ་ལ་རྣམ་པར་ངེས་པའི་བློས་</s>
  </p>
  <p id="88">
    <s id="88:1">དབུ་མའི་ལམ་གནས་མེད་ཅིང་རྟེན་མེད་པ་དེ་ཇི་ལྟར་སྟོན་པ་ལ་ལ་ལྟོས། </s>
  </p>
  <p id="89">
    <s id="89:1">བཀོད་པ་མཐའ་ཡས་</s>
  </p>
  <p id="90">
    <s id="90:1">དེ་བཞིན་གཤེགས་པ་རྣམས་ནི་ཆོས་སྟོན་པ་དག་ལ་ཐེ་ཙོམ་མི་མངའ་[73a.4]</s>
    <s id="90:2">བསྙེལ་བ་མི་མངའོ། །</s>
  </p>
  <p id="91">
    <s id="91:1">སངས་རྒྱས་བཅོམ་ལྡན་འདས་རྣམས་ནི་རྟག་ཏུ་མཉམ་པར་བཞག་པ་སྟེ། </s>
  </p>
  <p id="92">
    <s id="92:1">ཏིང་ངེ་འཛིན་ལ་མངའ་བརྙེས་པས་</s>
    <s id="92:2">རྟག་ཏུ་རྣམ་པར་གཟིགས་པ།</s>
  </p>
  <p id="93">
    <s id="93:1">རྟག་ཏུ་ལེགས་པར་མཉམ་པར་བཞག་པས་ཀུན་ཏུ་རྟོག་པ་མི་མངའ་ཞིང་</s>
  </p>
  <p id="94">
    <s id="94:1">ཡེ་ཤེས་དཔག་ཏུ་མེད་པ་[73a.5]མཐོང་བ་ལ་རབ་ཏུ་གནས་པ་ཡིན་ནོ། །</s>
  </p>
  <p id="95">
    <s id="95:1">སངས་རྒྱས་བཅོམ་ལྡན་འདས་རྣམས་ནི་མི་གནས། </s>
  </p>
  <p id="96">
    <s id="96:1">རྣམ་པར་མི་གནས་པའི་ཚུལ་གྱིས་ཤིན་ཏུ་ཡོངས་སུ་དག་པའི་ཆོས་སྟོན་པར་མཛད་པ་ཡིན་ནོ། །</s>
  </p>
  <p id="97">
    <s id="97:1">སངས་རྒྱས་བཅོམ་ལྡན་འདས་རྣམས་ནི་རབ་ཏུ་རྣམ་པར་དག་པའི་ཆོས་སྟོན་པ་[73a.6]དང་། </s>
  </p>
  <p id="98">
    <s id="98:1">ཉེ་བར་ཞི་བའི་ཆོས་སྟོན་པར་མཛད་པ་ཡིན་ནོ། །</s>
  </p>
  <p id="99">
    <s id="99:1">སངས་རྒྱས་བཅོམ་ལྡན་འདས་རྣམས་ནི་ཆོས་སྟོན་པ་འབྱུང་བ་ལ་ནི་ལུས་པ་ཅུང་ཟད་ཀྱང་མེད་དོ། །</s>
  </p>
  <p id="100">
    <s id="100:1">བཀོད་པ་མཐའ་ཡས་</s>
  </p>
  <p id="101">
    <s id="101:1">འདི་ལྟ་སྟེ་དཔེར་ན་རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་སྣ་ཚོགས་པ་ཞེས་བྱ་བ་ཡོད་[73a.7]པས་</s>
  </p>
  <p id="102">
    <s id="102:1">ཆུའི་ཚོགས་ཆེན་པོ་སྐམས་ན་ཆུའི་ཕུང་པོ་དེ་འཕེལ་བར་མི་འགྱུར་བས་རྒྱ་མཚོ་ཆེན་པོ་མི་ལྡུད་དོ་ཞེས་བྱ་ལ། </s>
  </p>
  <p id="103">
    <s id="103:1">དེར་འབབ་པའི་ཆུ་ཐམས་ཅད་ཀྱང་ཡོངས་སུ་གཏུགས་པར་འགྱུར་བས་དེ་ནི་མེའི་ཕུང་པོ་ཆེན་པོ་ལྟ་བུ་ཡིན་ནོ། །</s>
  </p>
  <p id="104">
    <s id="104:1">དེ་བཞིན་དུ་དེ་བཞིན་གཤེགས་པ་ཡང་བླ་ན་མེད་པ་ཡང་དག་པར་[73b.1]རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་</s>
  </p>
  <p id="105">
    <s id="105:1">ཤེས་རབ་ཀྱི་སྣང་བ་ཆེན་པོ་དཔག་ཏུ་མེད་པས་སེམས་ཅན་རྣམས་ཀྱི་ཉོན་མོངས་པ་སྲེག་པར་མཛད་སྐེམས་པར་མཛད་དོ། །</s>
  </p>
  <p id="106">
    <s id="106:1">བཀོད་པ་མཐའ་ཡས་</s>
  </p>
  <p id="107">
    <s id="107:1">དེ་བཞིན་གཤེགས་པའི་གསུང་ཉིན་མཚན་དུ་རྗོད་པ་</s>
  </p>
  <p id="108">
    <s id="108:1">དེ་དག་ཐམས་ཅད་ནི་རིམ་གྱིས་ཉོན་[73b.2]མོངས་པ་རྣམས་ངེས་པར་སྲེག་པར་འགྱུར་བས། </s>
  </p>
  <p id="109">
    <s id="109:1">གསུང་གི་ཕྲིན་ལས་དོན་ཡོད་པ་ཡིན་ནོ། །</s>
  </p>
  <p id="110">
    <s id="110:1">སངས་རྒྱས་རྣམས་ལ་ཕྱག་འཚལ་ལོ་ཞེས་རྗོད་པ་</s>
  </p>
  <p id="111">
    <s id="111:1">དེ་ཡང་སྒྲོན་མ་ཆེན་པོ་ཡིན་ཏེ་ཉོན་མོངས་པ་རྣམས་ངེས་པར་སྲེག་པར་འགྱུར་བ་ཡིན་ནོ། །</s>
  </p>
  <p id="112">
    <s id="112:1">གང་དག་གིས་དེ་བཞིན་གཤེགས་པ་རྣམས་ཀྱི་[73b.3]མཚན་ཐོས་པ་</s>
  </p>
  <p id="113">
    <s id="113:1">དེ་ཡང་དེ་དག་གི་མྱ་ངན་ལས་འདའ་བའི་རྒྱུ་ཆེན་པོར་འགྱུར་རོ། །</s>
  </p>
  <p id="114">
    <s id="114:1">བཀོད་པ་མཐའ་ཡས་</s>
  </p>
  <p id="115">
    <s id="115:1">འདི་ལྟ་བུ་ནི་སེམས་ཅན་དེ་བཞིན་གཤེགས་པའི་ཕྱིར་</s>
  </p>
  <p id="116">
    <s id="116:1">ཞུགས་པ་རྣམས་ཀྱི་ཉོན་མོངས་པ་ཞི་བར་བྱ་བའི་ཕྱིར་</s>
  </p>
  <p id="117">
    <s id="117:1">དེ་བཞིན་གཤེགས་པས་ཆོས་ཀྱི་ཆར་འབེབས་པ་ཡིན་ནོ། །</s>
  </p>
  <p id="118">
    <s id="118:1">བཀོད་པ་མཐའ་[73b.4]ཡས་</s>
  </p>
  <p id="119">
    <s id="119:1">དེ་བཞིན་གཤེགས་པ་རྣམས་ཀྱི་མཚན་རྗོད་པ་ཡང་མུན་པ་དང་འབྲལ་བར་འགྱུར་ལ། </s>
  </p>
  <p id="120">
    <s id="120:1">དེ་བཞིན་གཤེགས་པ་རྣམས་ཀྱི་མཚན་ཐོས་པ་ཡང་མུན་པ་དང་འབྲལ་བར་འགྱུར་རོ། །</s>
  </p>
  <p id="121">
    <s id="121:1">འདི་ལྟར་དེ་བཞིན་གཤེགས་པས་ཆོས་བསྟན་པ་ནི་ཡང་དག་པ་ཇི་ལྟ་བ་དེ་ཁོ་ན་བཞིན་ཏེ། </s>
  </p>
  <p id="122">
    <s id="122:1">གཞན་[73b.5]དུ་འགྱུར་བ་ཡང་མེད། </s>
  </p>
  <p id="123">
    <s id="123:1">ཕྱིན་ཅི་ལོག་ཀྱང་མ་ཡིན་མོད་ཀྱི། </s>
  </p>
  <p id="124">
    <s id="124:1">ཡང་དག་པ་ལ་ནི་བཤད་པ་དང་རབ་ཏུ་བཤད་པ་ཅུང་ཟད་ཀྱང་མེད་དོ། །</s>
  </p>
  <p id="125">
    <s id="125:1">ཆོས་རྣམས་ལ་ཡང་ཡང་དག་པའམ། ཡང་དག་པ་མ་ཡིན་པ་ཅུང་ཟད་ཀྱང་མེད་དོ། །</s>
  </p>
  <p id="126">
    <s id="126:1">བཀོད་པ་མཐའ་ཡས་</s>
  </p>
  <p id="127">
    <s id="127:1">དེ་བཞིན་གཤེགས་པ་ནི་ཡང་དག་[73b.6]པར་གསུང་བ་སྟེ། </s>
  </p>
  <p id="128">
    <s id="128:1">ཡང་དག་པ་ལ་གནས་ནས་</s>
  </p>
  <p id="129">
    <s id="129:1">གཟུངས་ཀྱི་སྒོ་རིམ་པར་ཕྱེ་བ་སྟོན་པའི་ཆོས་ཀྱི་རྣམ་གྲངས་འདི་སྟོན་པར་མཛད་དོ། །</s>
  </p>
  <p id="130">
    <s id="130:1">བཀོད་པ་མཐའ་ཡས་</s>
  </p>
  <p id="131">
    <s id="131:1">གང་དག་གིས་འདི་ཀུན་ཤེས་པར་མི་འགྱུར་ཞེ་ན། </s>
  </p>
  <p id="132">
    <s id="132:1">བྱང་ཆུབ་སེམས་དཔའ་བདེན་པ་མཐོང་བ། </s>
  </p>
  <p id="133">
    <s id="133:1">ལྟ་བ་ཕུན་སུམ་[73b.7]ཚོགས་པ། </s>
  </p>
  <p id="134">
    <s id="134:1">ཆོས་ཟབ་མོ་ལ་ཡོངས་སུ་སྦྱང་བ་བྱས་པ་མ་གཏོགས་པ་རྣམས་ཀྱིས་ཀུན་ཤེས་པར་མི་འགྱུར་རོ། །</s>
  </p>
  <p id="135">
    <s id="135:1">བཀོད་པ་མཐའ་ཡས་</s>
  </p>
  <p id="136">
    <s id="136:1">དོན་གྱི་ཚུལ་འདི་ཁོང་དུ་ཆུད་པར་བྱ་སྟེ</s>
  </p>
  <p id="137">
    <s id="137:1">ཆོས་འདི་ལ་བདག་ཉིད་ཀྱི་དྲན་པས་མངོན་སུམ་དུ་གཏད་པར་བྱའི། </s>
  </p>
  <p id="138">
    <s id="138:1">གང་ལ་ཡང་དད་པས་འགྲོ་བར་[74a.1]ནི་མི་བྱའོ། །</s>
  </p>
  <p id="139">
    <s id="139:1">བྱང་ཆུབ་སེམས་དཔའ་ནི་གཞན་ལ་རག་མ་ལས་པའི་ཤེས་རབ་འདོད་པར་བྱ་ཞིང་</s>
  </p>
  <p id="140">
    <s id="140:1">སེམས་ཅན་ཐམས་ཅད་ལ་ཕན་པ་དང་བདེ་བར་བྱ་བའི་ཕྱིར་</s>
  </p>
  <p id="141">
    <s id="141:1">ཆོས་འདི་ལ་རྗེས་སུ་འཐུན་པའི་བཟོད་པ་བསྐྱེད་པར་བྱ་སྟེ</s>
  </p>
  <p id="142">
    <s id="142:1">གང་དག་དེ་ལ་རྗེས་སུ་འཐུན་པའི་བཟོད་པ་སྐྱེད་པར་འགྱུར་བ་</s>
  </p>
  <p id="143">
    <s id="143:1">དེ་[74a.2]དག་ནི་མི་འཐུན་པར་གནས་པར་མི་འགྱུར་རོ། །</s>
  </p>
  <p id="144">
    <s id="144:1">བཀོད་པ་མཐའ་ཡས་</s>
  </p>
  <p id="145">
    <s id="145:1">བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་མི་འཐུན་པར་གནས་པ་ནི་</s>
  </p>
  <p id="146">
    <s id="146:1">ཆོས་འདུལ་བ་འདི་ཀུན་ཤེས་པར་མི་འགྱུར་རོ། །</s>
  </p>
  <p id="147">
    <s id="147:1">གཞན་ཡང་ཆོས་ཀྱི་ཚུལ་འདི་ནི་གང་དག་ལྟ་བས་གཞན་གྱི་སྤྱོད་ཡུལ་བ། </s>
  </p>
  <p id="148">
    <s id="148:1">ལམ་གཞན་ལ་ཞུགས་[74a.3]པ། </s>
  </p>
  <p id="149">
    <s id="149:1">ལམ་ལོག་པ་དང་ལྡན་པ། </s>
  </p>
  <p id="150">
    <s id="150:1">དགེ་བ་མ་སྤྱད་པ། </s>
  </p>
  <p id="151">
    <s id="151:1">སྤྱོད་ཡུལ་གཞན་སྟེན་པ་</s>
  </p>
  <p id="152">
    <s id="152:1">དེ་དག་གི་རྣ་ལམ་དུ་གྲག་པའི་གོ་སྐབས་མེད་དོ། །</s>
  </p>
  <p id="153">
    <s id="153:1">བཀོད་པ་མཐའ་ཡས་</s>
  </p>
  <p id="154">
    <s id="154:1">ཆོས་ཀྱི་གཏེར་ཆོས་ཀྱི་གཏེར་ཆོས་ཀྱི་སྣང་བ་སྒྲིབ་པ་མེད་པ་འདི་བཤད་པ་ན་</s>
  </p>
  <p id="155">
    <s id="155:1">བྱིས་པ་ཐོས་པ་དང་མི་ལྡན་པ་རྣམས་</s>
  </p>
  <p id="156">
    <s id="156:1">མ་རབས་ཀྱི་སེམས་མ་དུལ་བ་ཡང་དག་[74a.4]པར་མ་བསྡམས་པ་རྣམས་</s>
  </p>
  <p id="157">
    <s id="157:1">རིང་དུ་སྤོང་བར་འགྱུར་བ་ལ་ལ་ལྟོས། </s>
  </p>
  <p id="158">
    <s id="158:1">བྱིས་པ་སོ་སོའི་སྐྱེ་བོ་ལུས་རབ་ཏུ་མ་བསྒོམས་པ། </s>
  </p>
  <p id="159">
    <s id="159:1">ཆོས་འདུལ་བ་འདི་ལས་རིང་དུ་གྱུར་པ་</s>
  </p>
  <p id="160">
    <s id="160:1">དེ་དག་ཐམས་ཅད་ལ་ཆོས་འདི་ལྟ་བུ་ལ་རྗེས་སུ་འཐུན་པའི་བཟོད་པ་སྐྱེ་བ་ཡང་མེད་ན</s>
  </p>
  <p id="161">
    <s id="161:1">ཟག་པ་མེད་པའི་བཟོད་པ་ཐབས་དང་ལྡན་པ་སྐྱེ་བར་[74a.5]འགྱུར་བ་ལྟ་སྨོས་ཀྱང་ཅི་དགོས། </s>
  </p>
  <p id="162">
    <s id="162:1">བཀོད་པ་མཐའ་ཡས་</s>
  </p>
  <p id="163">
    <s id="163:1">འཁོར་འདིའི་ནང་དུ་ཆོས་བསྟན་པ་འདིའི་འཇུག་པ་ནི་</s>
    <s id="163:2">གང་དུ་ཡང་ཆགས་པ་མེད་ཅིང་ཉམས་པ་མེད་པ་དང་། དོན་ཡོད་པ་ཡིན་ནོ། །</s>
  </p>
  <p id="164">
    <s id="164:1">དེ་ཅིའི་ཕྱིར་ཞེ་ན། </s>
  </p>
  <p id="165">
    <s id="165:1">འདི་དག་ཐམས་ཅད་ནི་སྒྲིབ་པ་མེད་པའི་ས་ལ་གནས་པ་ཡིན་ནོ། །</s>
  </p>
  <p id="166">
    <s id="166:1">བཀོད་[74a.6]པ་མཐའ་ཡས་</s>
  </p>
  <p id="167">
    <s id="167:1">དེ་བཞིན་གཤེགས་པ་ནི་སྒྲིབ་པ་མེད་པའི་ཆོས་སྟོན་པ་ལ་མཁས་པ་རྣམ་པར་དག་པར་བྱ་བ་དང་།</s>
    <s id="167:2">སེམས་ཅན་ཐམས་ཅད་ལ་ཐུགས་བརྩེ་བའི་ཕྱིར་</s>
  </p>
  <p id="168">
    <s id="168:1">དེ་དག་གི་དགེ་བའི་རྩ་བ་དང་། དེ་བཞིན་གཤེགས་པའི་བྱིན་གྱི་རླབས་ཀྱིས་</s>
  </p>
  <p id="169">
    <s id="169:1">གཟུངས་ཀྱི་སྒོའི་མདོ་འདི་སྟོན་པར་མཛད་དོ། །</s>
  </p>
  <p id="170">
    <s id="170:1">[74a.7]བཀོད་པ་མཐའ་ཡས་</s>
  </p>
  <p id="171">
    <s id="171:1">གང་ལ་ལ་ཞིག་དམ་པའི་ཆོས་བསྟན་པ་འདི་ལ་འཇུག་པར་འགྱུར་བ་</s>
  </p>
  <p id="172">
    <s id="172:1">དེ་ནི་ཡང་དག་པར་འཇུག་པ་ཡིན་པར་རིག་པར་བྱ་སྟེ། </s>
  </p>
  <p id="173">
    <s id="173:1">དེ་ནི་བྱང་ཆུབ་སེམས་དཔའི་ས་ལ་གནས་ཤིང་</s>
  </p>
  <p id="174">
    <s id="174:1">རིང་པོ་མི་ཐོགས་པར་ལེན་པ་མེད་པའི་བཟོད་པ་ཡང་ཐོབ་པར་འགྱུར། </s>
  </p>
  <p id="175">
    <s id="175:1">རིང་པོ་མི་ཐོགས་[74b.1]པར་ལུང་བསྟན་པ་ཡང་ཐོབ་པར་འགྱུར་རོ། །</s>
  </p>
  <p id="176">
    <s id="176:1">བཀོད་པ་མཐའ་ཡས་</s>
  </p>
  <p id="177">
    <s id="177:1">ཆོས་ཟབ་མོའི་འདུལ་བ་འདི་ལ་མོས་པར་གྱིས་ཤིག །</s>
  </p>
  <p id="178">
    <s id="178:1">བཀོད་པ་མཐའ་ཡས་</s>
  </p>
  <p id="179">
    <s id="179:1">འདི་ནི་ལྟ་བ་མི་དམིགས་པ་རྣམས་ཀྱིས་ཡིན་པས་དམིགས་སུ་མེད་པའི་སའོ། །</s>
  </p>
  <p id="180">
    <s id="180:1">འདི་ནི་མི་དམིགས་པའི་བཟོད་པ་དང་ལྡན་པ་རྣམས་[74b.2]ཀྱིས་ཡིན་ནོ། །</s>
  </p>
  <p id="181">
    <s id="181:1">འདི་ནི་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ། </s>
  </p>
  <p id="182">
    <s id="182:1">ཡུན་རིང་པོ་ནས་སེམས་རབ་ཏུ་སྦྱངས་པ། </s>
  </p>
  <p id="183">
    <s id="183:1">ལུས་ལེགས་པར་བསྡམས་པ། </s>
  </p>
  <p id="184">
    <s id="184:1">ངག་ལེགས་པར་བསྲུངས་པ། </s>
  </p>
  <p id="185">
    <s id="185:1">ཡིད་ལེགས་པར་དུལ་བ། </s>
  </p>
  <p id="186">
    <s id="186:1">རྣམ་པར་ཤེས་པ་མཉམ་པ་ཉིད་དུ་རྗེས་སུ་དྲན་པ། </s>
  </p>
  <p id="187">
    <s id="187:1">སེམས་མི་[74b.3]དམིགས་པ་ལ་གནས་པ་རྣམས་ཀྱི་ཡུལ་ཡིན་ཏེ</s>
  </p>
  <p id="188">
    <s id="188:1">དེ་དག་ནི་ཆོས་འདི་ལྟ་བུ་བླང་བའི་ཕྱིར་ལུས་དང་སྲོག་ཀྱང་ཡོངས་སུ་བཏང་ནས་</s>
  </p>
  <p id="189">
    <s id="189:1">མདོ་འདི་ལ་འཇུག་པར་འགྱུར་རོ། །</s>
  </p>
  <p id="190">
    <s id="190:1">དེ་ལ་ཕྱི་མའི་དུས་ན་</s>
  </p>
  <p id="191">
    <s id="191:1">སེམས་ཅན་གང་དག་ཐ་ན་ཆོས་འདི་ལྟ་བུ་མཉན་པའི་ཕྱིར་</s>
  </p>
  <p id="192">
    <s id="192:1">བརྩོན་པར་འགྱུར་བ་དེ་དག་ཀྱང་དཀོན་[74b.4]ན། </s>
  </p>
  <p id="193">
    <s id="193:1">ཡི་གེར་འདྲི་བ་དང་། ཀློག་པ་དང་། འཆང་པ་དང་། ཁ་ཏོན་བྱེད་པ་དང་། གཞན་དག་ལ་རྒྱས་པར་སྟོན་པར་འགྱུར་བ་ལྟ་སྨོས་ཀྱང་ཅི་དགོས། </s>
  </p>
  <p id="194">
    <s id="194:1">གང་དག་ཆོས་ཀྱི་རྣམ་གྲངས་འདི་འཕེལ་བར་བྱེད་ཅིང་གཞན་ལ་སྟོན་པ་དེ་དག་ནི་</s>
  </p>
  <p id="195">
    <s id="195:1">རིང་པོ་མི་ཐོགས་པར་གཟུངས་ཀྱི་[74b.5]སྒོའི་ཆོས་འདི་རྣམ་པར་སྦྱོང་བར་འགྱུར་ཞིང་</s>
  </p>
  <p id="196">
    <s id="196:1">མྱུར་དུ་རྣམ་པར་དག་པའི་ཡེ་ཤེས་ཐོབ་ནས་</s>
  </p>
  <p id="197">
    <s id="197:1">ཐམས་ཅད་མཁྱེན་པའི་ཡེ་ཤེས་ཀྱི་ལམ་གྱི་རྗེས་སུ་འབྲང་བར་འགྱུར་རོ། །</s>
  </p>
  <p id="198">
    <s id="198:1">བཀོད་པ་མཐའ་ཡས་</s>
  </p>
  <p id="199">
    <s id="199:1">དེ་བཞིན་གཤེགས་པ་ནི་སེམས་ཅན་རྣམས་ཀྱིས་ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་[74b.6]བའི་ཕྱིར་</s>
  </p>
  <p id="200">
    <s id="200:1">ཆོས་ཀྱི་གཏེར་འདི་ཡང་དག་པར་རབ་ཏུ་སྟོན་ཏོ། །</s>
  </p>
  <p id="201">
    <s id="201:1">འདི་ལས་གང་མི་སྟོན་པ་དེ་ཅུང་ཟད་ཀྱང་མེད་དེ། </s>
  </p>
  <p id="202">
    <s id="202:1">ཉོན་མོངས་པ་མེད་པར་བྱ་བའི་ཕྱིར་ཆོས་སྟོན་ཅིང་</s>
  </p>
  <p id="203">
    <s id="203:1">རྣམ་པར་དག་པ་སྐྱེད་པར་ཡང་མཛད། </s>
  </p>
  <p id="204">
    <s id="204:1">ཆོས་ཀྱི་སྒོ་ཡོངས་སུ་དག་པ་རབ་ཏུ་སྟོན་པར་ཡང་མཛད་དོ། །</s>
  </p>
  <p id="205">
    <s id="205:1">ཆོས་[74b.7]ཐམས་ཅད་ནི་ནམ་མཁའ་ལྟ་བུའོ་ཞེས་བྱ་བ་</s>
  </p>
  <p id="206">
    <s id="206:1">ཇི་ལྟར་ཆོས་ཐམས་ཅད་ནམ་མཁའ་ལྟ་བུ་ཡིན་ཞེ་ན། </s>
  </p>
  <p id="207">
    <s id="207:1">ནམ་མཁའ་དང་མཉམ་པ་སྟེ། </s>
  </p>
  <p id="208">
    <s id="208:1">ནམ་མཁའ་ཡང་གང་དང་ཡང་མཉམ་པ་ཡང་མ་ཡིན།  མི་མཉམ་པ་ཡང་མ་ཡིན་ནོ། །</s>
  </p>
  <p id="209">
    <s id="209:1">ཇི་ལྟར་ནམ་མཁའ་མཉམ་པ་ཡང་མ་[75a.1]ཡིན།  མི་མཉམ་པ་ཡང་མ་ཡིན་པ་</s>
  </p>
  <p id="210">
    <s id="210:1">དེ་བཞིན་དུ་ཆོས་ཐམས་ཅད་ཀྱང་མཉམ་པ་ཡང་མ་ཡིན།  མི་མཉམ་པ་ཡང་མ་ཡིན་ནོ། །</s>
  </p>
  <p id="211">
    <s id="211:1">ཇི་ལྟར་ནམ་མཁའ་གང་དུ་ཡང་མ་གཏོགས་པ་དེ་བཞིན་དུ། </s>
  </p>
  <p id="212">
    <s id="212:1">ཆོས་ཐམས་ཅད་ཀྱང་གང་དུ་ཡང་མ་གཏོགས་སོ། །</s>
  </p>
  <p id="213">
    <s id="213:1">[75a.2]ཆོས་རྣམས་ལ་ནི་མཐའ་མི་དམིགས་ཏེ། </s>
  </p>
  <p id="214">
    <s id="214:1">མཐའ་དམིགས་སུ་མེད་པ་ལ་མཐའ་ཡོད་པ་མ་ཡིན་ནོ། །</s>
  </p>
  <p id="215">
    <s id="215:1">མཐའ་ཡོད་པ་མ་ཡིན་པ་ལ་མཐར་གདགས་པ་ཡང་མེད་དོ། །</s>
  </p>
  <p id="216">
    <s id="216:1">གང་དག་འདི་ལྟ་བུ་ལ་གནས་པ་</s>
  </p>
  <p id="217">
    <s id="217:1">དེ་དག་ནི་དེ་བཞིན་གཤེགས་པའི་ཚུལ་ལ་གནས་པ་སྟེ། </s>
  </p>
  <p id="218">
    <s id="218:1">དེ་དག་ནི་བརྗོད་དུ་[75a.3]མེད་པ་ཡིན་ནོ། །</s>
  </p>
  <p id="219">
    <s id="219:1">གང་དག་བརྗོད་དུ་མེད་པ་དེ་དག་ནི་གདགས་པ་མཉམ་པ་ཉིད་དུ་རྟོགས་པར་བྱའོ། །</s>
  </p>
  <p id="220">
    <s id="220:1">དེའི་ཕྱིར་དེ་དག་ཀུན་ཏུ་མི་སྤྱོད་ཅིང་</s>
  </p>
  <p id="221">
    <s id="221:1">མཐའི་རྗེས་སུ་འབྲང་བར་མི་འགྱུར་ཏེ། </s>
  </p>
  <p id="222">
    <s id="222:1">མཐའ་ལ་མི་རྟེན་པ་རྣམས་ནི་དབུ་མ་དང་ཡང་ཕྲད་པར་འགྱུར། </s>
  </p>
  <p id="223">
    <s id="223:1">མཐའ་དང་དབུས་ཀྱི་ཕུང་པོ་[75a.4]ཐམས་ཅད་ཀྱང་སོ་སོར་སྤོང་བར་འགྱུར་རོ། །</s>
  </p>
  <p id="224">
    <s id="224:1">དེ་ལ་སོ་སོར་སྤོང་ཞེས་བྱ་བ་ནི་འགྲོ་བར་གདགས་པ་མེད་པ་སྟེ། </s>
  </p>
  <p id="225">
    <s id="225:1">འདི་ལྟ་བུ་ནི་ཡེ་ཤེས་རྣམ་པར་དག་པ་ཐོབ་པར་བྱེད་པ་ཡིན་ནོ། །</s>
  </p>
  <p id="226">
    <s id="226:1">གང་ཞིག་ཆོས་སྤྱོད་པར་མི་བྱེད་པ་དེ་ནི་སོ་སོར་འབྲང་བར་ཡང་མི་འགྱུར་ཏེ། </s>
  </p>
  <p id="227">
    <s id="227:1">ཆོས་ཐམས་[75a.5]ཅད་ནི་ཉེ་བར་འགྲོ་བ་མེད་ཅིང་འཇིག་པ་མེད་པ་ཡིན་ནོ། །</s>
  </p>
</text>
