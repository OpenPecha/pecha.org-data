<?xml version='1.0' encoding='utf-8'?>
<text>
  <p id="1">
    <s id="1:1">།།བམ་པོ་བཞི་པ་སྟེ་ཐ་མ།</s>
    <s id="1:2">བཀོད་པ་[86b.1]མཐའ་ཡས་</s>
    <s id="1:3">འདི་ལ་བྱང་ཆུབ་སེམས་དཔས་ཤེས་རབ་ཀྱི་མིག་རྣམ་པར་དག་པ་འདོད་པར་བྱའོ། །</s>
  </p>
  <p id="2">
    <s id="2:1">ཇི་ལྟར་འདོད་པར་བྱ་ཞེ་ན། </s>
  </p>
  <p id="3">
    <s id="3:1">ཆོས་ཐམས་ཅད་ཉེ་བར་ལེན་པ་མེད་པས་ཁས་མི་ལེན་པ་དང་།</s>
    <s id="3:2">ཤིན་ཏུ་ཡོངས་སུ་བཏང་བས་གནས་ལས་ཡང་དག་པར་འདས་པ་དང་།</s>
    <s id="3:3">ཆོས་དགེ་བ་དང་མི་དགེ་[86b.2]བ་ཐམས་ཅད་དོན་དུ་མི་གཉེར་བས་འདུས་བྱས་སུ་གཏོགས་པ་ཐམས་ཅད་ལ་མི་ལྟ་བ་དང་།</s>
    <s id="3:4">འཇིག་རྟེན་གྱི་ཆོས་ཐམས་ཅད་ལ་མི་ལྟ་བ་དང་།</s>
    <s id="3:5">བག་ཡོད་པའི་ས་དང་། བླ་ན་མེད་པའི་ས་དང་།</s>
    <s id="3:6">མི་དམིགས་པའི་ས་ལ་མི་གནས་པ་དང་།</s>
    <s id="3:7">ཆོས་གང་ཡང་མི་ལེན་མི་འདོར་བ་དང་།</s>
    <s id="3:8">ཆོས་[86b.3]གང་ལ་ཡང་མ་ཞུགས་ཀུན་ཏུ་མ་ཞུགས་པ་</s>
    <s id="3:9">འདི་ནི་ཤེས་རབ་ཀྱི་མིག་ཅེས་བྱ་སྟེ</s>
  </p>
  <p id="4">
    <s id="4:1">མིག་རྣམ་པར་དག་པ་ཡིན་ནོ། །</s>
  </p>
  <p id="5">
    <s id="5:1">ཤིན་ཏུ་ཡོངས་སུ་གཏོང་བར་བྱེད་པ་དང་། ཤིན་ཏུ་འདོར་བར་བྱེད་པ་དང་།</s>
    <s id="5:2">ལེན་པ་མེད་པར་བྱེད་པ་དང་།</s>
    <s id="5:3">ཤིན་ཏུ་ངེས་པར་སྤང་བའི་ངོ་བོ་ཉིད་ཀྱི་རང་བཞིན་ལ་རྟོགས་[86b.4]པ་འདི་ནི་ཤེས་རབ་ཀྱི་མིག་ཅེས་བྱའོ། །</s>
  </p>
  <p id="6">
    <s id="6:1">ཤེས་རབ་ཀྱི་མིག་ཅེས་བྱ་བ་ནི་ཟད་པ་དང་། འདོད་ཆགས་དང་བྲལ་བ་དང་། འགོག་པ་ཤེས་པ་དང་།</s>
    <s id="6:2">མི་སྐྱེ་བ་དང་། མངོན་པར་འདུ་བྱེད་པ་མེད་པ་ཤེས་པ་ཡིན་ཏེ།</s>
  </p>
  <p id="7">
    <s id="7:1">འདི་ནི་ཞི་བ་དང་། ཉེ་བར་ཞི་བ་དང་། རབ་ཏུ་ཞི་བའི་ས་ཡིན།</s>
  </p>
  <p id="8">
    <s id="8:1">[86b.5]འདི་ནི་མཚམས་སྦྱོར་བ་མེད་པ་དང་།</s>
    <s id="8:2">སོ་སོར་མཚམས་སྦྱོར་བ་མེད་ཅིང་མཚམས་སྦྱོར་བ་ཉེ་བར་གཅོད་པ་ཡིན།</s>
  </p>
  <p id="9">
    <s id="9:1">འདི་ནི་གཅོད་པ་མེད་ཅིང་ཉེ་བར་གཅོད་པ་མེད་པར་ཤེས་པ་མཉམས་པ་ཡིན། </s>
  </p>
  <p id="10">
    <s id="10:1">འདི་ནི་ཡེ་ཤེས་འཆབ་པ་མེད་པ་ཡིན་ནོ། །</s>
  </p>
  <p id="11">
    <s id="11:1">སྤྲོས་པ་མེད་པའི་ས་འདི་ལྟ་བུ་ནི་ཤེས་རབ་ཀྱི་[86b.6]མིག་ཡིན་ཏེ། </s>
  </p>
  <p id="12">
    <s id="12:1">ཤེས་རབ་ཀྱི་མིག་དེ་དང་ལྡན་པ་ནི་སེམས་ཅན་རྣམས་ཀྱི་སྤྱོད་པ་ལ་བྱམས་པ་ཆེན་པོ་དང་།</s>
    <s id="12:2">སྙིང་རྗེ་ཆེན་པོས་ཟིན་པའི་སེམས་བསྐྱེད་པ་ཡང་འཐོབ་པར་འགྱུར།</s>
  </p>
  <p id="13">
    <s id="13:1">དེ་སེམས་ཅན་ལ་དམིགས་པའི་སྦྱོར་བས་ཡོངས་སུ་གཏུགས་ཏེ་གནས་པར་ཡང་འགྱུར། </s>
  </p>
  <p id="14">
    <s id="14:1">ཆོས་ཐམས་[86b.7]ཅད་སེམས་ཅན་མེད་པ་དང་། སྲོག་མེད་པ་ཡང་ཁོང་དུ་ཆུད་པར་འགྱུར་ཏེ། </s>
  </p>
  <p id="15">
    <s id="15:1">དེས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་</s>
    <s id="15:2">གདོན་མི་ཟ་བར་ཆོས་ཀྱི་གཏེར་བླ་ན་མེད་པ་གཟུངས་ཀྱི་སྒོ་རྣམ་པར་སྦྱོང་བའི་ཆོས་ཀྱི་ལེའུ་རིམ་པར་ཕྱེ་བ་འདི་[87a.1]ཡང་ཡང་དག་པར་བསྟན་པར་བྱ་ཞིང་ཆོས་ཀྱི་ཕྱག་རྒྱ་འདི་ཡང་གཏད་པར་བྱའོ། །</s>
  </p>
  <p id="16">
    <s id="16:1">བཀོད་པ་མཐའ་ཡས་གཟུངས་ཀྱི་སྒོའི་ཆོས་རིམ་པར་ཕྱེ་བ་འདི་ནི་དེ་བཞིན་གཤེགས་པའི་གདུང་གི་ཚུལ་རྒྱུན་མི་གཅད་པར་བྱ་བའི་ཕྱིར་སངས་རྒྱས་ཐམས་ཅད་ཀྱིས་དགོངས་པ་[87a.2]ཡིན། </s>
  </p>
  <p id="17">
    <s id="17:1">འདི་ནི་སངས་རྒྱས་ཐམས་ཅད་ཀྱིས་ཡོངས་སུ་བཟུང་བ་ཡིན། </s>
  </p>
  <p id="18">
    <s id="18:1">ཆོས་ཀྱི་སྒོ་འདི་ནི་སངས་རྒྱས་ཐམས་ཅད་ཀྱང་རྣམ་པར་སྤྱོད་ཅིང་རབ་ཏུ་སྟོན་ཏེ། </s>
  </p>
  <p id="19">
    <s id="19:1">འདས་པ་དང་། མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་ཕྱོགས་བཅུ་ན་བཞུགས་པ་ཐམས་ཅད་[87a.3]ཀྱང་གཟུངས་ཀྱི་སྒོའི་ཆོས་རིམ་པར་ཕྱེ་བ་འདི་སྟོན་པར་མཛད་སྟོན་པར་མཛད་པར་འགྱུར་རོ། །</s>
    <s id="19:2">ཆོས་ཀྱི་སྒོ་འདི་ནི་བྱང་ཆུབ་སེམས་དཔའ་རྣམས་ཀྱི་དུས་གསུམ་མཉམ་པ་ཉིད་ཀྱི་ཆོས་རབ་ཏུ་སྟོན་པ་རྣམ་པར་སྦྱོང་བར་འགྱུར་བ་ཡིན་ཏེ</s>
  </p>
  <p id="20">
    <s id="20:1">དེས་ན་འདས་པ་དང་། མ་འོངས་པ་དང་། ད་ལྟར་[87a.4]བྱུང་བ་དང་། དུས་གསུམ་གྱི་ཆོས་རྣམས་ཡང་དག་པ་ཇི་ལྟ་བ་བཞིན་དུ་འཇུག་པར་འགྱུར་རོ། །</s>
    <s id="20:2">ཆོས་ཀྱི་སྒོ་འདི་ནི་བྱང་ཆུབ་སེམས་དཔའ་རྣམས་ཀྱི་དུས་གསུམ་རྣམ་པར་དག་པ་ཀུན་འཛིན་པར་འགྱུར་རོ། །</s>
    <s id="20:3">དེ་དག་ལ་དུས་ཀྱི་འདུ་ཤེས་ཀྱང་མི་འཇུག་ལ་མི་དགེ་བ་ཐམས་ཅད་ཀྱང་འཇོམས་[87a.5]པར་འགྱུར།</s>
  </p>
  <p id="21">
    <s id="21:1">དགེ་བའི་རྩ་བ་སྣ་ཚོགས་ཀྱང་རྗེས་སུ་འཐོབ་པར་འགྱུར། </s>
  </p>
  <p id="22">
    <s id="22:1">ལུས་ཀྱི་ལས་དང་། ངག་གི་ལས་དང་། ཡིད་ཀྱི་ལས་ཡོངས་སུ་དག་པ་ལ་གནས་པར་ཡང་འགྱུར། </s>
  </p>
  <p id="23">
    <s id="23:1">ཡེ་ཤེས་རྣམ་པར་དག་པ་ཀུན་ཏུ་གཟུང་བའི་ཕྱིར་སྒོ་ཚད་མེད་པ་ཡོངས་སུ་སྦྱོང་བར་ཡང་འགྱུར།</s>
  </p>
  <p id="24">
    <s id="24:1">[87a.6]ཆོས་ཀྱི་ཚུལ་དམིགས་སུ་མེད་པར་གྱུར་པ་ལ་ཡང་སྤྱོད་པར་འགྱུར། </s>
  </p>
  <p id="25">
    <s id="25:1">ཆོས་ཐམས་ཅད་ནམ་མཁའ་ལྟ་བུར་ཡང་རྗོད་པར་འགྱུར། </s>
  </p>
  <p id="26">
    <s id="26:1">ཤེས་རབ་རྣམ་པར་དག་པ་ཀུན་ཏུ་བསྟན་པ་དང་།</s>
    <s id="26:2">རབ་ཏུ་བསྟན་པའི་ཕྱིར་ཤེས་རབ་ཀྱི་སྣང་བ་ཆེན་པོ་ནམ་མཁའི་མཐས་གཏུགས་པ་ཡང་སྟོན་[87a.7]པར་འགྱུར།</s>
  </p>
  <p id="27">
    <s id="27:1">ཆོས་ཐམས་ཅད་ནམ་མཁའི་ངོ་བོ་ཉིད་དུ་རྟོགས་པ་དང་།</s>
    <s id="27:2">ཐམས་ཅད་མཁྱེན་པའི་ཡེ་ཤེས་ཀྱི་ལམ་རྣམ་པར་དག་པར་བྱ་བ་དང་།</s>
    <s id="27:3">ལམ་རྣམ་པར་དག་པས་བྱང་ཆུབ་ཇི་ལྟ་བ་བཞིན་སྨོན་ལམ་ཡོངས་སུ་རྫོགས་པར་བྱ་བའི་ཕྱིར་བདེན་པ་མངོན་པར་ཤེས་པ་སྒྲུབ་པ་ལ་[87b.1]ཡང་མཁས་པར་འགྱུར།</s>
  </p>
  <p id="28">
    <s id="28:1">བདེན་པ་དབྱེར་མེད་པ་བསྟན་པའི་ཕྱིར་སངས་རྒྱས་ཀྱི་ཡེ་ཤེས་ཀྱང་སྟོན་པར་འགྱུར་རོ། །</s>
    <s id="28:2">བཀོད་པ་མཐའ་ཡས་དོན་ཐམས་ཅད་ཁོང་དུ་ཆུད་པར་བྱ་བའི་ཕྱིར་ཆོས་འདི་ལ་སློབ་པའི་བྱང་ཆུབ་སེམས་དཔའ་ནི་མྱུར་དུ་བྱང་ཆུབ་ཀྱི་ཡན་ལག་གི་ཚོགས་ཀྱང་རྣམ་པར་སྦྱོང་[87b.2]བར་འགྱུར་རོ། །</s>
    <s id="28:3">དེ་བྱང་ཆུབ་ལས་རིང་བར་མི་འགྱུར་ཏེ</s>
  </p>
  <p id="29">
    <s id="29:1">ཉེ་བར་གནས་པར་གྱུར་ཀྱང་།</s>
    <s id="29:2">ཆོས་འགལ་བ་དང་རིང་བའམ།</s>
    <s id="29:3">ཆོས་བསྟན་པ་འདི་དང་ཉེ་བར་གྱུར་པ་ཅུང་ཟད་ཀྱང་ཡང་དག་པར་རྗེས་སུ་མི་མཐོང་ངོ་། །</s>
  </p>
  <p id="30">
    <s id="30:1">བྱང་ཆུབ་ནི་ཆོས་དང་ཆོས་མ་ཡིན་པ་གང་གིས་ཀྱང་ཡང་དག་པར་[87b.3]རྗེས་སུ་མི་མཐོང་སྟེ། </s>
  </p>
  <p id="31">
    <s id="31:1">བྱང་ཆུབ་རྣམ་པར་རིག་པར་བྱ་བ་མ་ཡིན་པར་ཤེས་ཤིང་རྣམ་པར་རིག་པར་མཉམ་པ་ཉིད་དང་། རྣམ་པར་རིག་པ་མེད་པར་རྗེས་སུ་རྟོགས་པར་འགྱུར་རོ། །</s>
    <s id="31:2">ཆོས་རྣམས་ལ་ཞི་བའི་དོན་དུ་རྣམ་པར་ལྟ་བ་ནི་བྱང་ཆུབ་ཏུ་རྟོགས་པར་ཡང་མི་བྱེད་དེ</s>
  </p>
  <p id="32">
    <s id="32:1">ཞི་བས་ཀྱང་ཞི་བ་[87b.4]མི་མཐོང་ལ།</s>
    <s id="32:2">ཞི་བ་ལ་མ་གཏོགས་པས་ཀྱང་ཞི་བ་མི་མཐོང་ངོ་། །</s>
  </p>
  <p id="33">
    <s id="33:1">ཅུང་ཟད་ཀྱང་མི་མཐོང་ཡང་ཐམས་ཅད་དུ་ལྟ་བ་རྣམ་པར་སྦྱོང་བར་ཡང་བྱེད་ལ་ཅུང་ཟད་ཀྱང་རྣམ་པར་སྦྱོང་བ་ཡང་མེད་དོ། །</s>
  </p>
  <p id="34">
    <s id="34:1">འདི་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་རྣམ་པར་དག་པའི་སྒོ་ཡིན་ཏེ། </s>
  </p>
  <p id="35">
    <s id="35:1">སྒོ་དེས་[87b.5]དེ་བཞིན་གཤེགས་པ་རྣམས་ཀྱི་ཆོས་ཀྱི་གཏེར་མཐའ་ཡས་པ་ཡང་རྗེས་སུ་དྲན་པར་འགྱུར་སེམས་ཅན་རྣམས་ཀྱི་རང་བཞིན་ཡོངས་སུ་ཤེས་པར་བྱས་ནས་</s>
  </p>
  <p id="36">
    <s id="36:1">ཆོས་ཀྱི་གཏེར་འདི་ཡང་སྟོན་པར་འགྱུར། </s>
  </p>
  <p id="37">
    <s id="37:1">ཤེས་རབ་དང་ཡེ་ཤེས་ཀྱི་ལས་ཡོངས་སུ་དག་པ་ཡང་རྗེས་སུ་དྲན་པར་འགྱུར་རོ། །[87b.6]</s>
    <s id="37:2">དེ་འདོད་ན་</s>
    <s id="37:3">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་ལྷག་པའི་བསམ་པའི་སྨོན་ལམ་ལ་ཡང་འཇུག་པར་འགྱུར་ལ།</s>
    <s id="37:4">སྨོན་ལམ་རྣམ་པར་དག་པ་ལ་མཁས་པ་ཡང་རྗེས་སུ་དྲན་པར་འགྱུར་ཞིང་མྱུར་དུ་ཆོས་ཐམས་ཅད་ལ་དབང་ཐོབ་ནས་</s>
  </p>
  <p id="38">
    <s id="38:1">དེ་[87b.7]བཞིན་གཤེགས་པའི་བྱམས་པ་ཆེན་པོ་དང་། སྙིང་རྗེ་ཆེན་པོ་ཡང་ཀུན་ནས་འཛིན་ཅིང་མངོན་དུ་གྱུར་པར་བྱེད་དོ། །</s>
  </p>
  <p id="39">
    <s id="39:1">དེ་བཞིན་གཤེགས་པའི་ཆོས་ཀྱི་མཛོད་ལ་མཁས་པ་ཆོས་ཀྱི་སྣང་བ་ཚད་མེད་ཅིང་མཐའ་མེད་པ་སྟོན་པར་བྱེད་ཅིང་བདག་ཉིད་ཀྱང་སངས་རྒྱས་ཀྱི་ཡུལ་ལ་ངེས་[88a.1]པར་འབྱུང་བར་འགྱུར་རོ། །</s>
    <s id="39:2">བཀོད་པ་མཐའ་ཡས་ཚད་མེད་ཅིང་དཔག་ཏུ་མེད་པ་ཞེས་བྱ་བ་འདི་གང་གི་ཚིག་བླ་དགས་ཡིན་ཞེ་ན</s>
  </p>
  <p id="40">
    <s id="40:1">བཀོད་པ་མཐའ་ཡས་ཚད་མེད་ཅིང་དཔག་ཏུ་མེད་ཅེས་བྱ་བ་ནི་</s>
    <s id="40:2">སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་[88a.2]ཁམས་དང་། ནམ་མཁའི་ཁམས་དང་། རྣམ་པར་ཤེས་པའི་ཁམས་ཀྱི་ཆོས་ཐམས་ཅད་ཚད་མེད་པའི་ཕྱིར་རོ། །</s>
    <s id="40:3">འདོད་པ་དང་། གཟུགས་དང་། གཟུགས་མེད་པའི་ཁམས་ཀྱི་སེམས་ཅན་གྱི་ཁམས་ཚད་མེད་པ་ཡིན་ཡང་</s>
    <s id="40:4">སེམས་ཅན་ཡོད་པ་མ་ཡིན་པས་སེམས་ཅན་[88a.3]ཅུང་ཟད་ཀྱང་མི་དམིགས་ཏེ་</s>
  </p>
  <p id="41">
    <s id="41:1">གདགས་སུ་མེད་དོ། །</s>
  </p>
  <p id="42">
    <s id="42:1">དེ་བཞིན་དུ་ཁམས་ཡོད་པ་མ་ཡིན་པས་ཁམས་མི་དམིགས་ཏེ་གདགས་སུ་མེད་དོ། །</s>
  </p>
  <p id="43">
    <s id="43:1">དེའི་ཕྱིར་ཆོས་འདི་དག་ཐམས་ཅད་ནི་མྱ་ངན་ལས་འདས་པའི་ཁམས་སུ་ཡང་དག་པར་འདུ་བ་ཡིན་ནོ། །</s>
  </p>
  <p id="44">
    <s id="44:1">ཆུའི་ཁམས་ནི་མྱ་ངན་ལས་འདས་པའི་ཁམས་[88a.4]ཀྱི་ཚུལ་ཅན་ཡིན་ལ་ཆོས་ཐམས་ཅད་ཀྱང་མྱ་ངན་ལས་འདས་པའི་ཚུལ་ཅན་ཏེ། </s>
  </p>
  <p id="45">
    <s id="45:1">དེའི་ཕྱིར་ཆོས་ཐམས་ཅད་ནི་བརྗོད་དུ་མེད་པའི་རྣམ་པ་ཡིན་ནོ། །</s>
  </p>
  <p id="46">
    <s id="46:1">མྱ་ངན་ལས་འདས་པའི་ཁམས་ལ་ནི་སྒྲིབ་པ་ཅུང་ཟད་ཀྱང་མེད་དོ། །</s>
  </p>
  <p id="47">
    <s id="47:1">མྱ་ངན་ལས་འདས་པའི་ཁམས་ནི་སྒྲིབ་པ་རྣམ་པར་དག་པའི་ཕྱིར་མ་[88a.5]བསྒྲིབས་པ་ཡིན་ནོ། །</s>
  </p>
  <p id="48">
    <s id="48:1">མྱ་ངན་ལས་འདས་པའི་ཁམས་ནི་དག་ཅིང་རྣམ་པར་དག་པ་ཡིན་ཏེ། </s>
  </p>
  <p id="49">
    <s id="49:1">འདི་ལྟར་ཆུའི་ཁམས་</s>
    <s id="49:2">དེ་ནི་ཁམས་དང་བྲལ་བ་ཡིན་ནོ། །</s>
  </p>
  <p id="50">
    <s id="50:1">ཁམས་ཡོད་པ་མ་ཡིན་པས་</s>
    <s id="50:2">ཁམས་དེ་ཁམས་ལས་ཡང་དག་པར་འདས་པར་བསྟན་པས་བརྗོད་པ་ཡིན་ནོ། །</s>
  </p>
  <p id="51">
    <s id="51:1">བརྗོད་པ་གང་ཡིན་[88a.6]པ་དེ་ནི་ཁམས་ཀྱང་མ་ཡིན། </s>
  </p>
  <p id="52">
    <s id="52:1">ཁམས་མ་ཡིན་པས་ཀུན་ནས་བསླང་བ་ཡང་མ་ཡིན་ཏེ། </s>
  </p>
  <p id="53">
    <s id="53:1">བརྗོད་པ་ལ་ནི་ཁམས་ཡོད་པ་མ་ཡིན་ནོ། །</s>
  </p>
  <p id="54">
    <s id="54:1">ཆོས་ཐམས་ཅད་ནི་ཐ་སྙད་ཀྱི་སྒོ་ནས་བརྗོད་པས་དེའི་ཕྱིར་འདི་བརྗོད་དུ་མེད་པ་ཡིན་ཏེ་</s>
  </p>
  <p id="55">
    <s id="55:1">འདི་ལྟར་འདི་དག་ལ་ནི་རྗོད་པར་བྱེད་པ་ཡང་མི་དམིགས་ཤིང་[88a.7]མི་མངོན་ནོ། །</s>
  </p>
  <p id="56">
    <s id="56:1">བརྗོད་པ་ཐམས་ཅད་ནི་བརྗོད་པ་མེད་པ་ཡིན་ཏེ། </s>
  </p>
  <p id="57">
    <s id="57:1">འདི་ལྟར་བརྗོད་པ་ཐམས་ཅད་ནི་ནམ་མཁའི་ངོ་བོ་ཉིད་ཡིན་ཞིང་ནམ་མཁར་ཡང་དག་པར་འདུ་བ་ཡིན་ནོ། །</s>
  </p>
  <p id="58">
    <s id="58:1">སའི་ཁམས་ཀྱང་བརྗོད་དུ་མེད་ཅིང་བརྗོད་པར་ནུས་པ་མ་ཡིན་ལ།</s>
    <s id="58:2">ཆུའི་ཁམས་ཀྱང་མ་ཡིན།</s>
  </p>
  <p id="59">
    <s id="59:1">མེའི་[88b.1]ཁམས་ཀྱང་མ་ཡིན། </s>
  </p>
  <p id="60">
    <s id="60:1">རླུང་གི་ཁམས་ཀྱང་མ་ཡིན། </s>
  </p>
  <p id="61">
    <s id="61:1">ནམ་མཁའི་ཁམས་ཀྱང་མ་ཡིན་ཏེ། </s>
  </p>
  <p id="62">
    <s id="62:1">ནམ་མཁའི་ཁམས་ཀྱི་བར་དུ་ཡང་བརྗོད་པར་ནུས་པ་མ་ཡིན་ནོ། །</s>
  </p>
  <p id="63">
    <s id="63:1">རྣམ་པར་ཤེས་པའི་ཁམས་གང་གིས་ཆོས་ཐམས་ཅད་ཐ་སྙད་དུ་སྟོན་པས་སྟོན་པར་བྱེད་པའི་རྣམ་པར་ཤེས་པའི་ཁམས་དེ་ཡང་[88b.2]ཆུའི་ཁམས་ལྟ་བུ་སྟེ།</s>
  </p>
  <p id="64">
    <s id="64:1">རྣམ་པར་ཤེས་པའི་ཁམས་གང་ཁམས་ཀྱི་ནང་དུ་ཡང་དག་པར་འདུ་བར་འགྱུར་བ་ནི་མེད་དོ། །</s>
  </p>
  <p id="65">
    <s id="65:1">ཁམས་ནི་ལྡན་པ་མ་ཡིན་ཞིང་ནམ་མཁའ་ལས་རབ་ཏུ་བྱུང་བས་རྣམ་པར་ཤེས་པའི་ཁམས་ཀྱང་ནམ་མཁར་ཡང་དག་པར་འདུ་བ་ཡིན་ནོ། །</s>
  </p>
  <p id="66">
    <s id="66:1">རྣམ་པར་ཤེས་པ་ནི་ནང་[88b.3]དང་ཕྱི་རོལ་དང་། གཉི་གའི་བར་ན་ཡང་མི་དམིགས་ཏེ། </s>
  </p>
  <p id="67">
    <s id="67:1">རྣམ་པར་ཤེས་པའི་ཁམས་རྐྱེན་དང་ལྡན་པར་བསྟན་པ་ནི་མ་གཏོགས་སོ། །</s>
  </p>
  <p id="68">
    <s id="68:1">རྣམ་པར་ཤེས་པའི་ཁམས་ནི་ནམ་མཁའ་གསལ་བས་ཀུན་ཏུ་ཟིན་ཅིང་ནམ་མཁར་ཡང་དག་པར་འདུ་བ་ཡིན་ཏེ། </s>
  </p>
  <p id="69">
    <s id="69:1">གདགས་སུ་མེད་པ་བསྟན་དུ་མེད་[88b.4]པ་ཡིན་ནོ། །</s>
  </p>
  <p id="70">
    <s id="70:1">གང་གདགས་སུ་མེད་པ་དེ་ལ་ནི། འདུས་བྱས་ཅུང་ཟད་ཀྱང་མེད་དེ། </s>
  </p>
  <p id="71">
    <s id="71:1">འདི་ནི་འདིའི་སྒོར་འཇུག་པ་ཡིན་ནོ། །</s>
  </p>
  <p id="72">
    <s id="72:1">ཆོས་ཀྱི་དབྱིངས་སྟོན་པས་ཆོས་ཐམས་ཅད་ཀྱི་ངོ་བོ་ཉིད་ཀྱི་རང་བཞིན་ནམ་མཁའ་དང་འདྲ་ཞིང་མཉམ་པར་སྟོན་པར་འགྱུར་ཡང་ཆོས་རྣམས་ལ་ནི་དབྱིངས་སམ།[88b.5] དབྱིངས་མ་ཡིན་པ་ཅུང་ཟད་ཀྱང་མེད་དོ། །</s>
  </p>
  <p id="73">
    <s id="73:1">ཆོས་ཐམས་ཅད་ནམ་མཁའ་བླ་གབ་མེད་པ་དང་འདྲ་བས།</s>
    <s id="73:2">དེའི་ཕྱིར་དེ་བཞིན་གཤེགས་པས་ཆོས་ཐམས་ཅད་ནི་ནམ་མཁའ་ལྟ་བུའོ་ཞེས་རབ་ཏུ་བསྟན་ཏེ།</s>
  </p>
  <p id="74">
    <s id="74:1">ཚད་དམིགས་སུ་མེད་པའི་ཕྱིར་ཆོས་ཐམས་ཅད་རང་བཞིན་གྱིས་ནམ་མཁའ་[88b.6]དང་འདྲ་ཞིང་མཉམ་པ་ཡིན་ནོ། །</s>
  </p>
  <p id="75">
    <s id="75:1">བཀོད་པ་མཐའ་ཡས་དེ་བཞིན་གཤེགས་པ་རྣམས་ཀྱི་ཡེ་ཤེས་བསྟན་པ་ཡོངས་སུ་དག་པ་གང་ཆོས་འགའ་ཡང་སྐྱེད་པར་ཡང་མི་བྱེད། </s>
  </p>
  <p id="76">
    <s id="76:1">ཆོས་འགའ་ཡང་གཏོད་པར་ཡང་མི་བྱེད་པ་ལ་ལྟོས། </s>
  </p>
  <p id="77">
    <s id="77:1">བྱང་ཆུབ་སེམས་དཔའ་རྣམས་ཀྱིས་ཆོས་ཀྱི་ཚུལ་[88b.7]ཡོངས་སུ་དག་པ་འདི་ཕྱིན་ཅི་ལོག་པར་ཤེས་པར་འདོད་པར་བྱ་ཞིང་</s>
    <s id="77:2">གཞན་ལ་རག་མ་ལས་པའི་ཡེ་ཤེས་རློམ་སེམས་མེད་ཅིང་ལྷག་པར་རློམ་པ་མེད་པས་ཆོས་ཀྱི་སྒོ་བརྗོད་དུ་མེད་པ་རྣམ་པར་སྦྱང་བ་དང་།</s>
    <s id="77:3">ཆོས་ཐམས་ཅད་ཤེས་པ་རྣམ་པར་སྦྱང་བ་ཡང་བསྒྲུབ་པར་བྱའོ། །</s>
  </p>
  <p id="78">
    <s id="78:1">བཀོད་པ་[89a.1]མཐའ་ཡས་</s>
    <s id="78:2">འདབ་ཆགས་བྱའི་སྤྱོད་ཡུལ་ཅི་ཡིན།</s>
  </p>
  <p id="79">
    <s id="79:1">གསོལ་བ།</s>
    <s id="79:2">བཅོམ་ལྡན་འདས་སྤྱོད་ཡུལ་ནམ་མཁའ་ལགས་སོ། །</s>
    <s id="79:3">བཀའ་སྩལ་པ།</s>
    <s id="79:4">བཀོད་པ་མཐའ་ཡས་ནམ་མཁའི་སྤྱོད་ཡུལ་ཡང་ཅི་ཡིན།</s>
  </p>
  <p id="80">
    <s id="80:1">གསོལ་བ། བཅོམ་ལྡན་འདས་མ་མཆིས་སོ། །</s>
  </p>
  <p id="81">
    <s id="81:1">[89a.2]བཀའ་སྩལ་པ། བཀོད་པ་མཐའ་ཡས་དེ་བཞིན་དུ་ཆོས་ཐམས་ཅད་ཀྱང་ནམ་མཁའི་སྤྱོད་ཡུལ་ཅན་ཡིན་ནོ། །</s>
  </p>
  <p id="82">
    <s id="82:1">ཆོས་རྣམས་ནི་སྤྱོད་ཡུལ་མེད་པའི་སྤྱོད་ཡུལ་ཅན་ཡིན་ཞིང་མི་དམིགས་ཏེ། </s>
  </p>
  <p id="83">
    <s id="83:1">དེའི་ཕྱིར་ཆོས་ཐམས་ཅད་ནི་སྤྱོད་ཡུལ་མེད་པ། སྤྱོད་པ་མེད་པ། རབ་ཏུ་སྤྱོད་པ་མེད་པ་[89a.3]རྗེས་སུ་སྤྱོད་པ་མེད་པ་ཡིན་ནོ། །</s>
  </p>
  <p id="84">
    <s id="84:1">ཆོས་རྣམས་ཀྱི་རང་བཞིན་གང་ཡིན་པ་དེ་ནི་གང་དུ་ཡང་བརྗོད་པར་བྱ་བ་མ་ཡིན་ཏེ། </s>
  </p>
  <p id="85">
    <s id="85:1">ཆོས་ཀྱི་སྒོ་འདི་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་ཤེས་པ་ནམ་མཁའ་ལྟ་བུར་སྦྱོང་བར་འགྱུར་བ་ཡིན་ནོ། །</s>
  </p>
  <p id="86">
    <s id="86:1">ཆོས་ཀྱི་སྒོ་འདི་ནི་འོད་མཐའ་ཡས་པ་ཡིན་[89a.4]ཏེ། །</s>
  </p>
  <p id="87">
    <s id="87:1">ཇི་ལྟར་ན་ནམ་མཁའ་མཐའ་ཡས་ཤིང་མུ་མེད་པས་ཀུན་ཏུ་ཁྱབ་ཀྱང་འདིའི་འོད་ཁྱབ་པར་སྣང་བ་ཡང་མེད་དོ། །</s>
  </p>
  <p id="88">
    <s id="88:1">དེ་བཞིན་དུ་བྱང་ཆུབ་སེམས་དཔས་ཀྱང་ཆོས་ཀྱི་སྒོ་འདི་ཐོབ་ནས་</s>
  </p>
  <p id="89">
    <s id="89:1">ཕྱོགས་བཅུའི་འཇིག་རྟེན་གྱི་ཁམས་ཀྱང་རྣམ་པར་ལྟ་ཞིང་འཇིག་རྟེན་ཐམས་ཅད་ལ་ཡང་ཡང་དག་པར་[89a.5]རྗེས་སུ་ལྟའོ། །</s>
  </p>
  <p id="90">
    <s id="90:1">བཀོད་པ་མཐའ་ཡས་འདི་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཀྱིས་རྣམ་པར་ཤེས་པར་བྱ་བའི་ས་དང་།</s>
    <s id="90:2">ངེས་པར་འབྱེད་པའི་ཤེས་རབ་ཀྱིས་ཡིན་ཏེ།</s>
  </p>
  <p id="91">
    <s id="91:1">འདི་ཕས་ཀྱི་རྒོལ་བ་ཐམས་ཅད་ཀྱི་ས་ནི་མ་ཡིན་ནོ། །</s>
  </p>
  <p id="92">
    <s id="92:1">ཆོས་ཀྱི་ཚུལ་བརྗོད་དུ་མེད་པ་འདི་ནི་ཆོས་ཀྱི་ཕྱག་རྒྱ་[89a.6]བརྗོད་དུ་མེད་པ་དང་།</s>
    <s id="92:2">ཕྱག་རྒྱར་བརྗོད་ཅིང་གདགས་པ་མི་དམིགས་པ་ཡིན་ཏེ།</s>
  </p>
  <p id="93">
    <s id="93:1">དེའི་ཕྱིར་ཆོས་ཐམས་ཅད་ནི་ཕྱག་རྒྱ་མེད་པ།</s>
    <s id="93:2">ཕྱག་རྒྱ་ཡང་དག་པར་མེད་པ་ཡིན་ནོ། །</s>
  </p>
  <p id="94">
    <s id="94:1">ཕྱག་རྒྱ་མེད་པའི་དངོས་པོ་ལ་མཁས་པ་རྟོགས་པས།</s>
    <s id="94:2">ཆོས་ཐམས་ཅད་[89a.7]ནམ་མཁའ་བླ་གབ་མེད་པའི་ཕྱག་རྒྱས་བཏབ་པ་ཡིན་ཏེ།</s>
  </p>
  <p id="95">
    <s id="95:1">དེ་དག་ནི་ཕྱག་རྒྱ་མཚན་ཉིད་མེད་པ་ཡང་དག་པར་སྟོན་པར་བྱེད་དོ། །</s>
  </p>
  <p id="96">
    <s id="96:1">ནམ་མཁའ་ལ་ནི་མཚན་ཉིད་ཅུང་ཟད་ཀྱང་མེད་དེ། </s>
  </p>
  <p id="97">
    <s id="97:1">ནམ་མཁའ་ནི་འདུས་བྱས་ཀྱི་མཚན་ཉིད་ཀྱང་མ་ཡིན། </s>
  </p>
  <p id="98">
    <s id="98:1">བརྗོད་པའི་མཚན་ཉིད་ཀྱང་མ་ཡིན་ནོ། །</s>
  </p>
  <p id="99">
    <s id="99:1">འདི་ནི་[89b.1]ནམ་མཁའོ་ཞེས་བསྟན་པ་ཡང་ནམ་མཁའ་ནི་ཡང་དག་པའི་ཚོགས་ཀྱིས་ལུས་སུ་བསྟན་པ་མེད་དེ། </s>
  </p>
  <p id="100">
    <s id="100:1">ཆོས་རྣམས་ཀྱི་དོན་དམ་པར་ན་བརྗོད་དུ་མེད་པའི་ཕ་རོལ་ཏུ་ཕྱིན་པ་ཡིན་པར་ཀུན་ཤེས་པར་བྱའོ། །</s>
  </p>
  <p id="101">
    <s id="101:1">བཀོད་པ་མཐའ་ཡས་དེ་ལ་ཚིག་ནམ་མཁའ་ལྟ་བུར་ཤེས་པ་རྣམ་པར་དག་པས་གཟུངས་ཀྱི་[89b.2]སྒོའི་ཕྱག་རྒྱ་རྣམ་པར་སྦྱོང་བའི་ཚིག་རྣམས་བསྟན་པར་བྱ་སྟེ། </s>
  </p>
  <p id="102">
    <s id="102:1">ཇི་ལྟར་ནམ་མཁའ་ཚིག་ཀྱང་མེད་རྣམ་པར་དག་པ་ཡང་མེད་པ་ལྟར་ཚིག་འདི་དག་ཀྱང་དེ་དང་འདྲ་བར་རྗེས་སུ་རྟོགས་པར་བྱའོ། །</s>
  </p>
  <p id="103">
    <s id="103:1">ཚིག་དེ་དག་ཀྱང་གང་ཞེ་ན། </s>
  </p>
  <p id="104">
    <s id="104:1">བི་བ་རེ། བི་བ་ར་ཨ་ནུ་ས་ཧི་ཏེ། </s>
  </p>
  <p id="105">
    <s id="105:1">པྲ་ཨ་ནུ་ནི། ནི་སན་ན། </s>
  </p>
  <p id="106">
    <s id="106:1">བི་[89b.3]ཙ་ར་ཎི། ཨ་བྷྱ་བ་ཀཱ་ཤ། །སན་དར་ཤ་ཎི། བྲཱ་བྱ་རི། བྲཱ་བྷ་རི་བི་ཤོ་དྷ་ནི། ནིར་པི་ཀལ་བེ། ཨཱ་ཀཱ་ཤ་ས་མ་བ་ས་ར་ཎི། ནི་ཥཾ་གེ། ཤཾ་གཱ་པ་གཏི། ཤཾ་ག་བི་མོ་ཙ་ནི། ཨ་ནཱ་དཱ་ནི། ཨཱ་དྷ་ན་བཱི་ག་ཏེ། </s>
  </p>
  <p id="107">
    <s id="107:1">ཀཾ་ཀྵ་ཚེ་ད་པ་རི་ཀརྨ། ཨ་ཚེ་དེ། </s>
  </p>
  <p id="108">
    <s id="108:1">ཨ་ནུ་པ་ཚེ་དེ། ཨ་ས་མེ། ཨ་ས་[89b.4]མ་ས་མེ། དི་བྱ་ཛྙཱ་ན་</s>
  </p>
  <p id="109">
    <s id="109:1">ཨ་ཧ་ར་ཎེ། པྲཛྙཱ་ཙཀྵུ་བི་ཤོ་དྷ་ནི། ཤ་ལ་ལྱ་ཨ་པ་ན་ཡ་ནི། དྲིང་གི་ཨུད་ཏ་ར་ཎི། ཨ་ཡུ་གེ། ཨ་བི་ཡུ་གེ། ཨ་སམ་པྲ་ཡུ་ཀེ། ཨ་བི་པྲ་ཡུ་ཀེ། ཨ་གྲ་པ་ད་ནིར་ཧ་རེ། ནིར་དེ་ཤ་བ་ད་བི་ཤོ་དྷ་ནི། ཨ་ཏཱི་ཏ་ཨ་ནཱ་ག་ཏ་པྲ་ཏྱུད་པ་ནན་པི་ཤོ་དྷ་ནི། ཀྲི་ཏ་པ་[89b.5]རི་ཀརྨ་བི་ནི་ཏེ། </s>
  </p>
  <p id="110">
    <s id="110:1">ན་ཏ་ཨ་རྠ་ཨ་ནུ་ག་ཏེ། </s>
  </p>
  <p id="111">
    <s id="111:1">ཨ་སཾ་ཀྲ་མེ། ཨ་གྲ་པ་ད་བི་ཤོ་དྷ་ནི། པ་ད་པྲ་བྷེ་ད་ཛྙཱ་ན། </s>
  </p>
  <p id="112">
    <s id="112:1">པི་ཤོ་དྷ་ནི། ནིར་བྷསེ། ཨཱ་བྷ་ས་པི་ཤོ་དྷ་ནི། ཨ་ས་མན་ཏ་ད་ཤ་དིག་བྱ་བ་ལོ་ཀ་ནི། བི་རཱག་བ་ད་ནིར་ཧ་རེ། པྲ་ཛྙཱ་བི་ཤུད་དྷེ། ཨོ་བྷ་ས་ཨ་པྲ་མེ་ཡ་ཀ་ར་ཎི། ཨ་ཀལ་བ་དྷརྨ་[89b.6]དར་ཤ་ནི་པི་ཤོདྷ་ནི། བྷུ་ཏ་ཨརྠ་སན་དར་ཤ་ཎི། ཨ་ནུ་བོ་དྷི་ཨརྠ་བི་ཤོ་དྷ་ནི། སཱ་ག་ར་ཙི་ཏ་ན་ཨ་ནུ་པྲ་བི་ཤེ། མེ་རཱུ་པ་ནི་སཾསྠ་ནེ། རཤྨི་པྲ་ཏི་བྷ་ནི། སརྦ་ལོ་ཀ་ཨ་དྷི་པ་ཏེ་ཡ་ཛྙཱ་ན་བི་ཤོ་དྷ་ནི། ཨ་བྲ་ཏི་ཧ་ཏ་ཨ་སཾ་ག་ཛྙཱ་ན་དར་ཤ་ནེ།</s>
    <s id="112:2">བཀོད་པ་མཐའ་ཡས་འདི་དག་ནི་གཟུངས་ཀྱི་སྒོའི་[89b.7]ཕྱག་རྒྱ་རྣམ་པར་སྦྱོང་བའི་ཚིག་སྟེ།</s>
  </p>
  <p id="113">
    <s id="113:1">ནམ་མཁའ་ལྟར་མ་ཆད། </s>
  </p>
  <p id="114">
    <s id="114:1">ཀུན་ཏུ་མ་ཆད། </s>
  </p>
  <p id="115">
    <s id="115:1">ཉེ་བར་མ་ཆད་པའི་ཚིག་ཡིན་ནོ། །</s>
  </p>
  <p id="116">
    <s id="116:1">འདི་ལ་ནི་ཚིག་ཀྱང་མེད། </s>
  </p>
  <p id="117">
    <s id="117:1">ཚིག་རྣམ་པར་དག་པར་སྟོན་པ་ཡང་མེད་དོ། །</s>
  </p>
</text>
