<?xml version='1.0' encoding='utf-8'?>
<text>
  <p id="1">
    <s id="1:1">_大乘阿毘達磨集論決擇分中諦品第一之一</s>
    <s id="1:2">_云何決擇？</s>
  </p>
  <p id="2">
    <s id="2:1">略說決擇有四種，謂</s>
    <s id="2:2">諦決擇、法決擇、得決擇、論議決擇。</s>
  </p>
  <p id="3">
    <s id="3:1">_云何諦決擇？</s>
  </p>
  <p id="4">
    <s id="4:1">謂四聖諦，</s>
    <s id="4:2">苦諦、集諦、滅諦、道諦。</s>
  </p>
  <p id="5">
    <s id="5:1">云何苦諦？</s>
  </p>
  <p id="6">
    <s id="6:1">謂有情生及生所依處。</s>
  </p>
  <p id="7">
    <s id="7:1">_何等有情生？</s>
  </p>
  <p id="8">
    <s id="8:1">即有情世間。謂{}在那落迦、傍生、餓鬼、人、天趣中。</s>
  </p>
  <p id="9">
    <s id="9:1">人謂東毘提訶、西瞿陀尼、南贍部洲、北俱盧洲。</s>
  </p>
  <p id="10">
    <s id="10:1">天謂四大王眾天、三十三天、夜摩天、覩史多天、樂變化天、他化自在天，</s>
    <s id="10:2">梵眾天、梵輔天、大梵天、少光天、無量光天、極光淨天、少淨天、無量淨天、遍淨天、無雲天、福生天、廣果天、無想有情天、無煩天、無熱天、善現天、善見天、色究竟天，</s>
    <s id="10:3">無邊空處天、無邊識處天、無所有處天、非想非非想處天。{諸有情生}</s>
  </p>
  <p id="11">
    <s id="11:1">何等生所依處？</s>
  </p>
  <p id="12">
    <s id="12:1">即器世間。</s>
  </p>
  <p id="13">
    <s id="13:1">謂水輪依風輪，</s>
    <s id="13:2">地輪依水輪。</s>
  </p>
  <p id="14">
    <s id="14:1">依此地輪，有蘇迷盧山、七金山、四大洲、八小洲、內海外海。 蘇迷盧山四外層級四大王眾天。 三十三天所居處別，外輪圍山虛空宮殿。</s>
  </p>
  <p id="15">
    <s id="15:1">若夜摩天、覩史多天、化樂天、他化自在天，及色界天所居處別。 諸阿素洛所居處別。</s>
  </p>
  <p id="16">
    <s id="16:1">及諸那落迦所居處別，謂熱那落迦、寒那落迦、孤獨那落迦。 及一分傍生餓鬼所居處別。</s>
  </p>
  <p id="17">
    <s id="17:1">乃至一日一月周遍流光所照方處名一世界，如是千世界中有千日千月、千蘇迷盧山王、千四大洲、千四大王眾天、千三十三天、千夜摩天、千覩史多天、千樂變化天、千他化自在天、千梵世天，如是總名小千世界。</s>
  </p>
  <p id="18">
    <s id="18:1">千小千界總名第二中千世界，</s>
    <s id="18:2">千中千界總名第三大千世界。</s>
  </p>
  <p id="19">
    <s id="19:1">如此三千大千世界，總有大輪圍山周匝圍繞。</s>
  </p>
  <p id="20">
    <s id="20:1">又此三千大千世界同壞同成。</s>
  </p>
  <p id="21">
    <s id="21:1">譬如天雨滴如車軸，無間無斷從空下注，如是東方無間無斷無量世界，或有將壞、或有將成、或有正壞、</s>
    <s id="21:2">或壞已住、</s>
    <s id="21:3">或有正成、</s>
    <s id="21:4">或成已住。</s>
  </p>
  <p id="22">
    <s id="22:1">如於東方，乃至一切十方亦爾。</s>
  </p>
  <p id="23">
    <s id="23:1">若有情世間、若器世間，業煩惱力所生故、業煩惱增上所起故，總名苦諦。</s>
  </p>
  <p id="24">
    <s id="24:1">_復有清淨世界，非苦諦攝、</s>
    <s id="24:2">非業煩惱力所生故、非業煩惱增上所起故，然由大願清淨善根增上所引。</s>
  </p>
  <p id="25">
    <s id="25:1">此所生處不可思議，唯佛所覺；</s>
    <s id="25:2">尚非得靜慮者靜慮境界，況尋思者。</s>
  </p>
  <p id="26">
    <s id="26:1">_復次苦相差別有八，謂生苦、</s>
    <s id="26:2">老苦、</s>
    <s id="26:3">病苦、</s>
    <s id="26:4">死苦、</s>
    <s id="26:5">怨憎會苦、</s>
    <s id="26:6">愛別離苦、</s>
    <s id="26:7">求不得苦，</s>
    <s id="26:8">略攝一切五取蘊苦。</s>
  </p>
  <p id="27">
    <s id="27:1">生何因苦？</s>
  </p>
  <p id="28">
    <s id="28:1">眾苦所逼故、餘苦所依故。</s>
  </p>
  <p id="29">
    <s id="29:1">老何因苦？</s>
  </p>
  <p id="30">
    <s id="30:1">時分變壞苦故。</s>
  </p>
  <p id="31">
    <s id="31:1">病何因苦？</s>
  </p>
  <p id="32">
    <s id="32:1">大種變異苦故。</s>
  </p>
  <p id="33">
    <s id="33:1">死何因苦？</s>
  </p>
  <p id="34">
    <s id="34:1">受命變壞苦故。</s>
  </p>
  <p id="35">
    <s id="35:1">怨憎會何因苦？</s>
  </p>
  <p id="36">
    <s id="36:1">合會生苦故。</s>
  </p>
  <p id="37">
    <s id="37:1">愛別離何因苦？</s>
  </p>
  <p id="38">
    <s id="38:1">別離生苦故。</s>
  </p>
  <p id="39">
    <s id="39:1">求不得何因苦？</s>
  </p>
  <p id="40">
    <s id="40:1">所悕不果生苦故。</s>
  </p>
  <p id="41">
    <s id="41:1">略攝一切五取蘊何因苦？</s>
  </p>
  <p id="42">
    <s id="42:1">麁重苦故。</s>
  </p>
  <p id="43">
    <s id="43:1">如是八種略攝為六，</s>
    <s id="43:2">謂</s>
    <s id="43:3">逼迫苦、轉變苦、合會苦、別離苦、所悕不果苦、麁重苦。</s>
  </p>
  <p id="44">
    <s id="44:1">如是六種廣開為八，若六若八平等平等。</s>
  </p>
  <p id="45">
    <s id="45:1">如說三苦，此中八苦，為三攝八、八攝三耶？</s>
  </p>
  <p id="46">
    <s id="46:1">展轉相攝。</s>
  </p>
  <p id="47">
    <s id="47:1">所謂生苦、老苦、病苦、死苦、怨憎會苦，能顯苦苦；</s>
    <s id="47:2">愛別離苦、求不得苦，能顯壞苦；</s>
    <s id="47:3">略攝一切五取蘊苦，能顯行苦。</s>
  </p>
  <p id="48">
    <s id="48:1">如說二苦，謂世俗諦苦、勝義諦苦。 何者世俗諦苦？ 何者勝義諦苦？</s>
  </p>
  <p id="49">
    <s id="49:1">謂生苦乃至求不得苦，是世俗諦苦。</s>
  </p>
  <p id="50">
    <s id="50:1">略攝一切五取蘊苦，是勝義諦苦。</s>
  </p>
  <p id="51">
    <s id="51:1">_云何苦諦共相？</s>
  </p>
  <p id="52">
    <s id="52:1">謂無常相、苦相、空相、無我相。</s>
  </p>
  <p id="53">
    <s id="53:1">何等無常相？</s>
  </p>
  <p id="54">
    <s id="54:1">略有十二，謂非有相、壞滅相、變異相、別離相、現前相、法爾相、剎那相、相續相、病等相、種種心行轉相、資產興衰相、器世成壞相。</s>
  </p>
  <p id="55">
    <s id="55:1">_何等非有相？</s>
  </p>
  <p id="56">
    <s id="56:1">謂蘊界處於一切時，我我所性常非有故。</s>
  </p>
  <p id="57">
    <s id="57:1">_何等壞滅相？</s>
  </p>
  <p id="58">
    <s id="58:1">謂諸行生已即滅，暫有還無故。</s>
  </p>
  <p id="59">
    <s id="59:1">何等變異相？</s>
  </p>
  <p id="60">
    <s id="60:1">謂諸行異生，由不相似相續轉故。</s>
  </p>
  <p id="61">
    <s id="61:1">_何等別離相？</s>
  </p>
  <p id="62">
    <s id="62:1">謂於諸行失增上力，或他所攝執為己有。</s>
  </p>
  <p id="63">
    <s id="63:1">_何等現前相？</s>
  </p>
  <p id="64">
    <s id="64:1">謂正處無常，由因隨逐，今受無常故。</s>
  </p>
  <p id="65">
    <s id="65:1">_何等法爾相？</s>
  </p>
  <p id="66">
    <s id="66:1">謂當來無常，由因隨逐，定當受故。</s>
  </p>
  <p id="67">
    <s id="67:1">_何等剎那相？</s>
  </p>
  <p id="68">
    <s id="68:1">謂諸行剎那，後必不住故。</s>
  </p>
  <p id="69">
    <s id="69:1">_何等相續相？</s>
  </p>
  <p id="70">
    <s id="70:1">謂無始時來諸行生滅相續不斷故。</s>
  </p>
  <p id="71">
    <s id="71:1">_何等病等相？</s>
  </p>
  <p id="72">
    <s id="72:1">謂四大時分受命變異故。</s>
  </p>
  <p id="73">
    <s id="73:1">_何等種種心行轉相？</s>
  </p>
  <p id="74">
    <s id="74:1">謂於一時起有貪心、或於一時起離貪心，如是有瞋離瞋、有癡離癡、若合若散、若下若舉、若掉離掉、若不寂靜若寂靜、若定不定，如是等心行流轉故。</s>
  </p>
  <p id="75">
    <s id="75:1">_何等資產興衰相？</s>
  </p>
  <p id="76">
    <s id="76:1">謂諸興善終歸衰變故。</s>
  </p>
  <p id="77">
    <s id="77:1">_何等器世成壞相？</s>
  </p>
  <p id="78">
    <s id="78:1">謂火水風三種</s>
    <s id="78:2">成壞有三災，頂謂第二第三第四靜慮。</s>
  </p>
  <p id="79">
    <s id="79:1">第四靜慮外宮殿等，雖無外災成壞，然彼諸天與宮殿等俱生俱滅，說有成壞。</s>
  </p>
  <p id="80">
    <s id="80:1">復有三種中劫，所謂</s>
    <s id="80:2">饑饉、疫病、刀兵。</s>
  </p>
  <p id="81">
    <s id="81:1">此小三災，劫究竟位方乃出現。</s>
  </p>
  <p id="82">
    <s id="82:1">謂世界成已，一中劫初唯減、一中劫後唯增，十八中劫亦增亦減，</s>
    <s id="82:2">二十中劫世界正壞，</s>
    <s id="82:3">二十中劫世界壞已住，</s>
    <s id="82:4">二十中劫世界正成，</s>
    <s id="82:5">二十中劫世界成已住。</s>
  </p>
  <p id="83">
    <s id="83:1">合此八十中劫為一大劫，</s>
    <s id="83:2">由此劫數顯色無色界諸天壽量，</s>
    <s id="83:3">如說以壽盡故、福盡故、業盡故，彼彼有情從彼彼處沒。</s>
  </p>
  <p id="84">
    <s id="84:1">云何壽盡？</s>
  </p>
  <p id="85">
    <s id="85:1">謂時死。</s>
  </p>
  <p id="86">
    <s id="86:1">云何福盡？</s>
  </p>
  <p id="87">
    <s id="87:1">謂非時死，即非福死。</s>
  </p>
  <p id="88">
    <s id="88:1">以彼有情貪著定味，福力減盡</s>
    <s id="88:2">因此命終。</s>
  </p>
  <p id="89">
    <s id="89:1">云何業盡？</s>
  </p>
  <p id="90">
    <s id="90:1">謂順生受業、順後受業俱盡故死。</s>
  </p>
  <p id="91">
    <s id="91:1">_何等苦相？</s>
  </p>
  <p id="92">
    <s id="92:1">謂或三苦、或八苦、或六苦，廣說如前，是名苦相。</s>
  </p>
  <p id="93">
    <s id="93:1">何故經說若無常者即是苦耶？</s>
  </p>
  <p id="94">
    <s id="94:1">由二分無常為緣，苦相可了知故。</s>
  </p>
  <p id="95">
    <s id="95:1">謂生分無常為緣，苦苦性可了知故；</s>
    <s id="95:2">滅分無常為緣，壞苦性可了知故；</s>
    <s id="95:3">俱分無常為緣，行苦性可了知故。</s>
  </p>
  <p id="96">
    <s id="96:1">即依此義，薄伽梵說：諸行無常、諸行變壞。 又依此義言，諸所有受我說皆苦。</s>
  </p>
  <p id="97">
    <s id="97:1">又於生滅二法所隨諸行中，有生等八苦，</s>
    <s id="97:2">性可了知故，佛說言：若無常者即是苦。 又於無常諸行中有生等苦可了知者，如來依此密意說言：</s>
    <s id="97:3">由無常故苦，非一切行。</s>
  </p>
  <p id="98">
    <s id="98:1">_何等空相？</s>
  </p>
  <p id="99">
    <s id="99:1">謂若於是處此非有，由此理正觀為空。</s>
  </p>
  <p id="100">
    <s id="100:1">若於是處餘是有，由此理如實知有，</s>
    <s id="100:2">是名善入空性。 如實知者，</s>
    <s id="100:3">不顛倒義。</s>
  </p>
  <p id="101">
    <s id="101:1">於何處誰非有？</s>
  </p>
  <p id="102">
    <s id="102:1">於蘊界處，常恒凝住不變壞法我我所等非有。</s>
  </p>
  <p id="103">
    <s id="103:1">由此理，彼皆是空。</s>
  </p>
  <p id="104">
    <s id="104:1">於何處誰餘有？</s>
  </p>
  <p id="105">
    <s id="105:1">即此處無我性。</s>
  </p>
  <p id="106">
    <s id="106:1">此我無性無我有性，是謂空性。</s>
  </p>
  <p id="107">
    <s id="107:1">故薄伽梵密意說言：有如實知有，無如實知無。</s>
  </p>
  <p id="108">
    <s id="108:1">復有三種空性，謂</s>
    <s id="108:2">自性空性、如性空性、真性空性。</s>
  </p>
  <p id="109">
    <s id="109:1">初依遍計所執自性觀，</s>
    <s id="109:2">第二依依他起自性觀，</s>
    <s id="109:3">第三依圓成實自性觀。</s>
  </p>
  <p id="110">
    <s id="110:1">_何等無我相？</s>
  </p>
  <p id="111">
    <s id="111:1">謂如我論者所立我相，蘊界處非此相，</s>
    <s id="111:2">由蘊界處我相無故，名無我相。</s>
  </p>
  <p id="112">
    <s id="112:1">故薄伽梵密意說言：一切法皆無我。</s>
  </p>
  <p id="113">
    <s id="113:1">如世尊說：此一切非我所，此非我</s>
    <s id="113:2">處此非我我。</s>
  </p>
  <p id="114">
    <s id="114:1">於如是義，應以正慧如實觀察。</s>
  </p>
  <p id="115">
    <s id="115:1">此言何義？</s>
  </p>
  <p id="116">
    <s id="116:1">謂於外事密意說此一切非我所，於內事密意說此非我處此非我我。 所以者何？</s>
  </p>
  <p id="117">
    <s id="117:1">以於外事唯計我所相，是故但遣我所；於內事通計我我所相，是故雙遣我我所。</s>
  </p>
  <p id="118">
    <s id="118:1">_前說無常皆剎那相，此云何知？</s>
  </p>
  <p id="119">
    <s id="119:1">如心心所是剎那相，當知色等亦剎那相，</s>
    <s id="119:2">由心執受故、等心安危故、隨心轉變故、是心所依故、心增上生故、心自在轉故。</s>
  </p>
  <p id="120">
    <s id="120:1">又於最後位變壞可得故、生已不待緣自然滅壞故，當觀色等亦念念滅。</s>
  </p>
  <p id="121">
    <s id="121:1">_如世尊說：</s>
    <s id="121:2">諸所有色，</s>
    <s id="121:3">彼一切若四大種、若四大種所造。</s>
  </p>
  <p id="122">
    <s id="122:1">此依何意說？</s>
  </p>
  <p id="123">
    <s id="123:1">依容有意說</s>
    <s id="123:2">同在一處，依此而有是造義。</s>
  </p>
  <p id="124">
    <s id="124:1">若於此聚此大種可得，當知此聚唯有此大種非餘。</s>
  </p>
  <p id="125">
    <s id="125:1">或有聚唯一大種、</s>
    <s id="125:2">或有二大種、</s>
    <s id="125:3">或有乃至一切大種，</s>
    <s id="125:4">所造色亦爾。 若於此聚此所造色可得，當知此聚唯此非餘。</s>
  </p>
  <p id="126">
    <s id="126:1">或有聚唯一所造色、或二所造色、或有乃至多所造色，隨其所應。</s>
  </p>
  <p id="127">
    <s id="127:1">_又說麁聚色極微集所成者，當知此中極微無體，</s>
    <s id="127:2">但由覺慧漸漸分析細分損減，乃至可析邊際，即約此際建立極微。</s>
  </p>
  <p id="128">
    <s id="128:1">為遣一合想故，又為悟入諸所有色非真實故。</s>
  </p>
  <p id="129">
    <s id="129:1">_復次苦法略有八種差別，謂有廣大不寂靜苦、有寂靜苦、有寂靜不寂靜苦、</s>
    <s id="129:2">有中不寂靜苦、</s>
    <s id="129:3">有微薄不寂靜苦、</s>
    <s id="129:4">有微薄寂靜苦、</s>
    <s id="129:5">有極微薄寂靜苦、</s>
    <s id="129:6">有非苦似苦住大寂靜。</s>
  </p>
  <p id="130">
    <s id="130:1">云何廣大不寂靜苦？</s>
  </p>
  <p id="131">
    <s id="131:1">謂生欲界未曾積集諸善根者。</s>
  </p>
  <p id="132">
    <s id="132:1">云何寂靜苦？</s>
  </p>
  <p id="133">
    <s id="133:1">謂即此已生順解脫分善根者。</s>
  </p>
  <p id="134">
    <s id="134:1">云何寂靜不寂靜苦？</s>
  </p>
  <p id="135">
    <s id="135:1">謂即此為世間道離欲已種善根者。</s>
  </p>
  <p id="136">
    <s id="136:1">云何中不寂靜苦？</s>
  </p>
  <p id="137">
    <s id="137:1">謂生色界遠離順解脫分者。</s>
  </p>
  <p id="138">
    <s id="138:1">云何微薄不寂靜苦？</s>
  </p>
  <p id="139">
    <s id="139:1">謂生無色界遠離順解脫分者。</s>
  </p>
  <p id="140">
    <s id="140:1">云何微薄寂靜苦？</s>
  </p>
  <p id="141">
    <s id="141:1">謂諸有學。</s>
  </p>
  <p id="142">
    <s id="142:1">云何極微薄寂靜苦？</s>
  </p>
  <p id="143">
    <s id="143:1">謂諸無學命根住緣六處。</s>
  </p>
  <p id="144">
    <s id="144:1">云何非苦似苦住大寂靜？</s>
  </p>
  <p id="145">
    <s id="145:1">謂已得究竟菩薩摩訶薩等，</s>
    <s id="145:2">乘大悲願力故生諸有中。</s>
  </p>
  <p id="146">
    <s id="146:1">復次前說死苦。 死有三種，謂</s>
    <s id="146:2">或善心死、或不善心死、或無記心死。</s>
  </p>
  <p id="147">
    <s id="147:1">善心死者，謂於明利心現行位，或由自善根力所持故、或由他所引攝故，發起善心趣命終位。</s>
  </p>
  <p id="148">
    <s id="148:1">不善心死者，謂亦於明利心現行位，或由自不善根力所持故、或由他所引攝故，起不善心趣命終位。</s>
  </p>
  <p id="149">
    <s id="149:1">無記心死者，謂若於明利心現行位、若於不明利心現行位、或由闕二緣故、或由加行無功能故，起無記心趣命終位。</s>
  </p>
  <p id="150">
    <s id="150:1">_修淨行者臨命終位，於身下分先起冷觸。</s>
  </p>
  <p id="151">
    <s id="151:1">不淨行者臨命終位，於身上分先起冷觸。</s>
  </p>
  <p id="152">
    <s id="152:1">不淨行者中有生時，其相顯現如黑羊羔光、或如陰暗夜分。</s>
  </p>
  <p id="153">
    <s id="153:1">修淨行者中有生時，其相顯現如白練光、或如晴夜分。</s>
  </p>
  <p id="154">
    <s id="154:1">_又此中有在欲色界正受生位，</s>
    <s id="154:2">亦從無色界命終後位，</s>
    <s id="154:3">亦名意生健達縛等。</s>
  </p>
  <p id="155">
    <s id="155:1">極住七日，</s>
    <s id="155:2">或中夭、</s>
    <s id="155:3">或時移轉。</s>
  </p>
  <p id="156">
    <s id="156:1">_住中有中亦能集諸業，先串習力所引善等思現行故。</s>
  </p>
  <p id="157">
    <s id="157:1">又能覩見同類有情。</s>
  </p>
  <p id="158">
    <s id="158:1">又中有形似當生處。</s>
  </p>
  <p id="159">
    <s id="159:1">又此中有所趣無礙，</s>
    <s id="159:2">如具神通往來迅速，仍於生處有所拘礙。</s>
  </p>
  <p id="160">
    <s id="160:1">又此中有於所生處，如秤兩頭低昂道理，終沒結生時分亦爾。</s>
  </p>
  <p id="161">
    <s id="161:1">住中有中於所生處發起貪愛，</s>
    <s id="161:2">亦用餘煩惱為緣助。</s>
  </p>
  <p id="162">
    <s id="162:1">此中有身與貪俱滅，羯邏藍身與識俱生，</s>
    <s id="162:2">此唯是異熟。</s>
  </p>
  <p id="163">
    <s id="163:1">自此已後根漸生長，如緣起中說。</s>
  </p>
  <p id="164">
    <s id="164:1">於四生類，或受卵生、或受胎生、或受濕生、或受化生。</s>
  </p>
  <p id="165">
    <s id="165:1">大乘阿毘達磨集論卷第四_無著菩薩造_三藏法師玄奘奉_詔譯_決擇分中諦品第一之二</s>
    <s id="165:2">_云何集諦？</s>
  </p>
  <p id="166">
    <s id="166:1">謂諸煩惱及煩惱增上所生諸業，俱說名集諦。</s>
  </p>
  <p id="167">
    <s id="167:1">然薄伽梵隨最勝說，若愛若後有愛、若喜貪俱行愛、若彼彼喜樂愛，是名集諦。</s>
  </p>
  <p id="168">
    <s id="168:1">言最勝者，</s>
    <s id="168:2">是遍行義。</s>
  </p>
  <p id="169">
    <s id="169:1">由愛具有六遍行義，是故最勝。 何等為六？</s>
  </p>
  <p id="170">
    <s id="170:1">一事遍行、二位遍行、三世遍行、四界遍行、五求遍行、六種遍行。</s>
  </p>
  <p id="171">
    <s id="171:1">_云何煩惱？</s>
  </p>
  <p id="172">
    <s id="172:1">謂由數故、相故、緣起故、境界故、相應故、差別故、邪行故、界故、眾故、斷故，觀諸煩惱。</s>
  </p>
  <p id="173">
    <s id="173:1">_何等數故？</s>
  </p>
  <p id="174">
    <s id="174:1">謂或六或十</s>
    <s id="174:2">六。 謂貪、瞋、慢、無明、疑、見，</s>
    <s id="174:3">十謂前五見又分五，</s>
    <s id="174:4">謂薩迦耶見、邊執見、邪見、見取、戒禁取。</s>
  </p>
  <p id="175">
    <s id="175:1">_何等相故？</s>
  </p>
  <p id="176">
    <s id="176:1">謂若法生時相不寂靜，</s>
    <s id="176:2">由此生故身心相續不寂靜轉，是煩惱相。</s>
  </p>
  <p id="177">
    <s id="177:1">_何等緣起故？</s>
  </p>
  <p id="178">
    <s id="178:1">謂煩惱隨眠未永斷故、順煩惱法現在前故、不正思惟現前起故，</s>
    <s id="178:2">如是煩惱方乃得生，是名緣起。</s>
  </p>
  <p id="179">
    <s id="179:1">_何等境界故？</s>
  </p>
  <p id="180">
    <s id="180:1">謂一切煩惱還用一切煩惱為所緣境，</s>
    <s id="180:2">及緣諸煩惱事。</s>
  </p>
  <p id="181">
    <s id="181:1">又欲界煩惱，除無明見疑，餘不能緣上地為境。</s>
  </p>
  <p id="182">
    <s id="182:1">上地諸煩惱不能緣下地為境，</s>
    <s id="182:2">已離彼地欲故。</s>
  </p>
  <p id="183">
    <s id="183:1">又緣滅道諦諸煩惱，不能親緣滅道為境，</s>
    <s id="183:2">唯由依彼妄起分別說為所緣。</s>
  </p>
  <p id="184">
    <s id="184:1">又煩惱有二種，謂緣無事及緣有事。</s>
  </p>
  <p id="185">
    <s id="185:1">緣無事者，謂見及見相應法。</s>
  </p>
  <p id="186">
    <s id="186:1">所餘煩惱名緣有事。</s>
  </p>
  <p id="187">
    <s id="187:1">_何等相應故？</s>
  </p>
  <p id="188">
    <s id="188:1">謂貪不與瞋相應，</s>
    <s id="188:2">如瞋疑亦爾，</s>
    <s id="188:3">餘皆得相應。</s>
  </p>
  <p id="189">
    <s id="189:1">如貪，瞋亦爾，謂瞋不與貪慢見相應，</s>
    <s id="189:2">慢不與瞋疑相應。</s>
  </p>
  <p id="190">
    <s id="190:1">無明有二種：一一切煩惱相應無明、二不共無明。</s>
  </p>
  <p id="191">
    <s id="191:1">不共無明者，謂於諦無智。</s>
  </p>
  <p id="192">
    <s id="192:1">見不與瞋、疑相應。</s>
  </p>
  <p id="193">
    <s id="193:1">疑不與貪、慢、見相應。</s>
  </p>
  <p id="194">
    <s id="194:1">忿等隨煩惱更互不相應。</s>
  </p>
  <p id="195">
    <s id="195:1">無慚、無愧於一切不善品中恒共相應。</s>
  </p>
  <p id="196">
    <s id="196:1">惛沈、掉舉、不信、懈怠、放逸，於一切染污品中恒共相應。</s>
  </p>
  <p id="197">
    <s id="197:1">_何等差別故？</s>
  </p>
  <p id="198">
    <s id="198:1">謂諸煩惱依種種義立種種門差別，</s>
    <s id="198:2">所謂結、縛、隨眠、隨煩惱、纏、暴流、軛、取、繫、蓋、株杌、垢、燒、害、箭、所有、惡行、漏、匱、熱、惱、諍、熾然、稠林、拘礙等。</s>
  </p>
  <p id="199">
    <s id="199:1">_結有幾種？</s>
  </p>
  <p id="200">
    <s id="200:1">云何結？ 何處結耶？</s>
  </p>
  <p id="201">
    <s id="201:1">結有九種，謂</s>
    <s id="201:2">愛結、恚結、慢結、無明結、見結、取結、疑結、嫉結、慳結。</s>
  </p>
  <p id="202">
    <s id="202:1">_愛結者，謂三界貪愛結所繫故</s>
    <s id="202:2">不厭三界，</s>
    <s id="202:3">由不厭故廣行不善、不行諸善，</s>
    <s id="202:4">由此能招未來世苦，與苦相應。</s>
  </p>
  <p id="203">
    <s id="203:1">_恚結者，謂於有情苦及順苦法心有損害，</s>
    <s id="203:2">恚結所繫故，於恚境相心不棄捨，</s>
    <s id="203:3">不棄捨故廣行不善、不行諸善，</s>
    <s id="203:4">由此能招未來世苦，與苦相應。</s>
  </p>
  <p id="204">
    <s id="204:1">_慢結者，即七慢，謂</s>
    <s id="204:2">慢、過慢、慢過慢、我慢、增上慢、下劣慢、邪慢。</s>
  </p>
  <p id="205">
    <s id="205:1">慢者，</s>
    <s id="205:2">謂於下劣計己為勝，或於不相似計己相似，心舉為性。</s>
  </p>
  <p id="206">
    <s id="206:1">過慢者，</s>
    <s id="206:2">謂於相似計己為勝，或復於勝計己相似，心舉為性。</s>
  </p>
  <p id="207">
    <s id="207:1">慢過慢者，</s>
    <s id="207:2">謂於勝己計己為勝，心舉為性。</s>
  </p>
  <p id="208">
    <s id="208:1">我慢者，</s>
    <s id="208:2">謂於五取蘊觀我我所，心舉為性。</s>
  </p>
  <p id="209">
    <s id="209:1">增上慢者，</s>
    <s id="209:2">謂於未得上勝證法，計己已得上勝證法，心舉為性。</s>
  </p>
  <p id="210">
    <s id="210:1">下劣慢者，</s>
    <s id="210:2">謂於多分勝計己少分劣，心舉為性。</s>
  </p>
  <p id="211">
    <s id="211:1">邪慢者，</s>
    <s id="211:2">謂實無德計己有德，心舉為性。</s>
  </p>
  <p id="212">
    <s id="212:1">慢結所繫故，於我我所不能了知，</s>
    <s id="212:2">不了知故執我我所，廣行不善、不行諸善，</s>
    <s id="212:3">由此能招未來世苦，與苦相應。</s>
  </p>
  <p id="213">
    <s id="213:1">_無明結者，謂三界無智無明結所繫故，</s>
    <s id="213:2">於苦法集法不能解了，</s>
    <s id="213:3">不解了故廣行不善、不行諸善，</s>
    <s id="213:4">由此能招未來世苦，與苦相應。</s>
  </p>
  <p id="214">
    <s id="214:1">_見結者，即三見，謂</s>
    <s id="214:2">薩迦耶見、邊執見、邪見。</s>
  </p>
  <p id="215">
    <s id="215:1">見結所繫故，於邪出離妄計追求</s>
    <s id="215:2">妄興執著。</s>
  </p>
  <p id="216">
    <s id="216:1">於邪出離妄執著已，廣行不善、不行諸善，</s>
    <s id="216:2">由此能招未來世苦，與苦相應。</s>
  </p>
  <p id="217">
    <s id="217:1">_取結者，謂見取，戒禁取。</s>
  </p>
  <p id="218">
    <s id="218:1">取結所繫故，於邪出離方便妄計執著。 以妄執著邪出離方便故，廣行不善、不行諸善，</s>
    <s id="218:2">由此能招未來世苦，與苦相應。</s>
  </p>
  <p id="219">
    <s id="219:1">_疑結者，謂於諦猶豫。</s>
  </p>
  <p id="220">
    <s id="220:1">疑結所繫故，於佛法僧寶妄生疑惑。</s>
  </p>
  <p id="221">
    <s id="221:1">以疑惑故，於三寶所不修正行。</s>
  </p>
  <p id="222">
    <s id="222:1">以於三寶所不修正行故，廣行不善、不行諸善，</s>
    <s id="222:2">由此能招未來世苦，與苦相應。</s>
  </p>
  <p id="223">
    <s id="223:1">_嫉結者，謂耽著利養、不耐他榮發起心妬。</s>
  </p>
  <p id="224">
    <s id="224:1">嫉結所繫故，愛重利養、不尊敬法。</s>
  </p>
  <p id="225">
    <s id="225:1">重利養故，廣行不善、不行諸善，</s>
    <s id="225:2">由此能招未來世苦，與苦相應。</s>
  </p>
  <p id="226">
    <s id="226:1">_慳結者，謂耽著利養，於資生具其心悋惜。</s>
  </p>
  <p id="227">
    <s id="227:1">慳結所繫故，愛重畜積、不尊遠離。</s>
  </p>
  <p id="228">
    <s id="228:1">重畜積故，廣行不善、不行諸善，</s>
    <s id="228:2">由此能招未來世苦，與苦相應。</s>
  </p>
  <p id="229">
    <s id="229:1">_縛有三種，謂</s>
    <s id="229:2">貪縛、瞋縛、癡縛。</s>
  </p>
  <p id="230">
    <s id="230:1">由貪縛故，縛諸有情令處壞苦。</s>
  </p>
  <p id="231">
    <s id="231:1">由瞋縛故，縛諸有情令處苦苦。</s>
  </p>
  <p id="232">
    <s id="232:1">由癡縛故，縛諸有情令處行苦。</s>
  </p>
  <p id="233">
    <s id="233:1">又依貪瞋癡故，</s>
    <s id="233:2">於善加行不得自在，</s>
    <s id="233:3">故名為縛。</s>
  </p>
  <p id="234">
    <s id="234:1">_隨眠有七，謂</s>
    <s id="234:2">欲愛隨眠、瞋恚隨眠、有愛隨眠、慢隨眠、無明隨眠、見隨眠、疑隨眠。</s>
  </p>
  <p id="235">
    <s id="235:1">欲愛隨眠者，謂欲貪品麁重。</s>
  </p>
  <p id="236">
    <s id="236:1">瞋恚隨眠者，謂瞋恚品麁重。</s>
  </p>
  <p id="237">
    <s id="237:1">有愛隨眠者，謂色無色貪品麁重。</s>
  </p>
  <p id="238">
    <s id="238:1">慢隨眠者，謂慢品麁重。</s>
  </p>
  <p id="239">
    <s id="239:1">無明隨眠者，謂無明品麁重。</s>
  </p>
  <p id="240">
    <s id="240:1">見隨眠者，謂見品麁重。</s>
  </p>
  <p id="241">
    <s id="241:1">疑隨眠者，謂疑品麁重。</s>
  </p>
  <p id="242">
    <s id="242:1">若未離欲求者，由欲愛瞋恚隨眠之所隨增。</s>
  </p>
  <p id="243">
    <s id="243:1">未離有求者，由有愛隨眠之所隨增。</s>
  </p>
  <p id="244">
    <s id="244:1">未離邪梵行求者，由慢、無明、見、疑隨眠之所隨增。</s>
  </p>
  <p id="245">
    <s id="245:1">由彼眾生得少對治便生憍慢，</s>
    <s id="245:2">愚於聖諦，</s>
    <s id="245:3">虛妄計度外邪解脫解脫方便，</s>
    <s id="245:4">於佛聖教正法毘柰耶中猶豫疑惑。</s>
  </p>
  <p id="246">
    <s id="246:1">_隨煩惱者，謂所有諸煩惱皆是隨煩惱。</s>
  </p>
  <p id="247">
    <s id="247:1">有隨煩惱非煩惱，謂</s>
    <s id="247:2">除煩惱所餘染污行蘊所攝一切心所法。</s>
  </p>
  <p id="248">
    <s id="248:1">此復云何？ 謂除貪等六煩惱所餘染污行蘊所攝忿等諸心所法。</s>
  </p>
  <p id="249">
    <s id="249:1">又貪瞋癡名隨煩惱心所法，</s>
    <s id="249:2">由此隨煩惱隨惱於心，</s>
    <s id="249:3">令不離染、</s>
    <s id="249:4">令不解脫、</s>
    <s id="249:5">令不斷障，故名隨煩惱。</s>
  </p>
  <p id="250">
    <s id="250:1">如世尊說：汝等長夜為貪瞋癡隨所惱亂，心恒染污。</s>
  </p>
  <p id="251">
    <s id="251:1">_纏有八種，謂惛沈、睡眠、掉舉、惡作、嫉、慳、無慚、無愧。</s>
  </p>
  <p id="252">
    <s id="252:1">{}謂隨修習止舉捨相，及彼所依梵行等所攝淨尸羅時，纏繞於心。</s>
    <s id="252:2">{數數增盛纏繞於心，故名為纏。}</s>
  </p>
  <p id="253">
    <s id="253:1">_暴流有四，謂欲暴流、有暴流、見暴流、無明暴流。</s>
  </p>
  <p id="254">
    <s id="254:1">隨流漂鼓是暴流義，隨順雜染故。</s>
  </p>
  <p id="255">
    <s id="255:1">初是習欲求者，</s>
    <s id="255:2">第二是習有求者，</s>
    <s id="255:3">後二是習邪梵行求者，</s>
    <s id="255:4">能依所依相應道理故。</s>
  </p>
  <p id="256">
    <s id="256:1">_軛有四種，謂</s>
    <s id="256:2">欲軛、有軛、見軛、無明軛。</s>
  </p>
  <p id="257">
    <s id="257:1">障礙離繫是軛義，違背清淨故。</s>
  </p>
  <p id="258">
    <s id="258:1">此亦隨其次第習三求者</s>
    <s id="258:2">相應現行。</s>
  </p>
  <p id="259">
    <s id="259:1">_取有四種，謂</s>
    <s id="259:2">欲取、見取、戒禁取、我語取。</s>
  </p>
  <p id="260">
    <s id="260:1">執取諍根執取後有，是取義。</s>
  </p>
  <p id="261">
    <s id="261:1">所以者何？</s>
  </p>
  <p id="262">
    <s id="262:1">由貪著欲繫縛耽染為因，諸在家者更相鬪諍，</s>
    <s id="262:2">此諍根本是第一取。</s>
  </p>
  <p id="263">
    <s id="263:1">由貪著見繫縛耽染為因，諸出家者更相鬪諍，</s>
    <s id="263:2">此諍根本是後三取。</s>
  </p>
  <p id="264">
    <s id="264:1">六十二見趣，是見取。</s>
  </p>
  <p id="265">
    <s id="265:1">各別禁戒多分苦行，是戒禁取。</s>
  </p>
  <p id="266">
    <s id="266:1">彼所依止薩迦耶見，是我語取。</s>
  </p>
  <p id="267">
    <s id="267:1">由見取、戒禁取，諸外道輩更相諍論。</s>
  </p>
  <p id="268">
    <s id="268:1">由我語取，諸外道輩互無諍論，與正法者互有諍論。</s>
  </p>
  <p id="269">
    <s id="269:1">如是執著諍論根本，復能引取後有苦異熟，</s>
    <s id="269:2">故名為取。</s>
  </p>
  <p id="270">
    <s id="270:1">_繫有四種，謂</s>
    <s id="270:2">貪欲身繫、瞋恚身繫、戒禁取身繫。 此實執取身繫，</s>
    <s id="270:3">以能障礙定意性身，故名為繫。</s>
  </p>
  <p id="271">
    <s id="271:1">所以者何？</s>
  </p>
  <p id="272">
    <s id="272:1">能為四種心亂因故。</s>
  </p>
  <p id="273">
    <s id="273:1">謂由貪愛財物等因令心散亂，於鬪諍事不正行為因令心散亂，於難行戒禁苦惱為因令心散亂，不如正理推求境界為因令心散亂。</s>
  </p>
  <p id="274">
    <s id="274:1">_蓋有五種，謂</s>
    <s id="274:2">貪欲蓋、瞋恚蓋、惛沈睡眠蓋、掉舉惡作蓋、疑蓋。</s>
  </p>
  <p id="275">
    <s id="275:1">能令善品不得顯了，是蓋義，謂於樂出家位，覺邪行位，止舉捨位。</s>
  </p>
  <p id="276">
    <s id="276:1">_株杌有三，謂</s>
    <s id="276:2">貪株杌、瞋株杌、癡株杌。</s>
  </p>
  <p id="277">
    <s id="277:1">由依止貪瞋癡先所串習為方便故，成貪等行，</s>
    <s id="277:2">心不調順，無所堪能難可解脫。 令諸有情難斷此行，故名株杌。</s>
  </p>
  <p id="278">
    <s id="278:1">_垢有三種，謂</s>
    <s id="278:2">貪垢、瞋垢、癡垢。</s>
  </p>
  <p id="279">
    <s id="279:1">由依止貪瞋癡故，毀犯如是尸羅學處。</s>
  </p>
  <p id="280">
    <s id="280:1">由此有智同梵行者，或於聚落或閑靜處，見已作如是言：此長老作如是事、行如是行，</s>
    <s id="280:2">為聚落刺、點染不淨。</s>
  </p>
  <p id="281">
    <s id="281:1">說名為垢。</s>
  </p>
  <p id="282">
    <s id="282:1">_燒害有三，謂</s>
    <s id="282:2">貪燒害、瞋燒害、癡燒害。</s>
  </p>
  <p id="283">
    <s id="283:1">由依止貪瞋癡故，長時數受生死燒惱，故名燒害。</s>
  </p>
  <p id="284">
    <s id="284:1">_箭有三種，謂</s>
    <s id="284:2">貪箭、瞋箭、癡箭。</s>
  </p>
  <p id="285">
    <s id="285:1">由依止貪瞋癡故，於有有具深起追求相續不絕，</s>
    <s id="285:2">於佛法僧苦集滅道常生疑惑，故名為箭。</s>
  </p>
  <p id="286">
    <s id="286:1">_所有有三，謂</s>
    <s id="286:2">貪所有、瞋所有、癡所有。</s>
  </p>
  <p id="287">
    <s id="287:1">由依止貪瞋癡故，積畜財物、有怖有怨、多住散亂，故名所有。</s>
  </p>
  <p id="288">
    <s id="288:1">_惡行有三，謂</s>
    <s id="288:2">貪惡行、瞋惡行、癡惡行。</s>
  </p>
  <p id="289">
    <s id="289:1">由依止貪瞋癡故，恒行身語意惡行，故名惡行。</s>
  </p>
  <p id="290">
    <s id="290:1">又即依此貪瞋癡門，廣生無量惡不善行故，建立三不善根。 所以者何？</s>
  </p>
  <p id="291">
    <s id="291:1">以諸有情愛味世間所有為因行諸惡行，分別世間怨相為因行諸惡行，執著世間邪法為因行諸惡行，</s>
    <s id="291:2">是故此貪瞋癡亦名惡行、亦名不善根。</s>
  </p>
  <p id="292">
    <s id="292:1">_漏有三種，謂</s>
    <s id="292:2">欲漏、有漏、無明漏。</s>
  </p>
  <p id="293">
    <s id="293:1">令心連注流散不絕，故名為漏。 此復云何？</s>
  </p>
  <p id="294">
    <s id="294:1">依外門流注故立欲漏，</s>
    <s id="294:2">依內門流注故立有漏，</s>
    <s id="294:3">依彼二所依門流注故立無明漏。</s>
  </p>
  <p id="295">
    <s id="295:1">_匱有三種，謂</s>
    <s id="295:2">貪匱、瞋匱、癡匱。</s>
  </p>
  <p id="296">
    <s id="296:1">由依止貪瞋癡故，於有及資生具恒起追求無有厭足，常為貧乏眾苦所惱，是故名匱。</s>
  </p>
  <p id="297">
    <s id="297:1">_熱有三種，謂</s>
    <s id="297:2">貪熱、瞋熱、癡熱。</s>
  </p>
  <p id="298">
    <s id="298:1">由依止貪瞋癡故，不如正理執著諸相、執著隨好。</s>
  </p>
  <p id="299">
    <s id="299:1">由執著相及隨好故燒惱身心，故名為熱。</s>
  </p>
  <p id="300">
    <s id="300:1">_惱有三種，謂</s>
    <s id="300:2">貪惱、瞋惱、癡惱。</s>
  </p>
  <p id="301">
    <s id="301:1">由依止貪瞋癡故，</s>
    <s id="301:2">隨彼彼處愛樂耽著，彼若變壞便增愁歎，種種憂苦熱惱所觸，故名為惱。</s>
  </p>
  <p id="302">
    <s id="302:1">_諍有三種，謂</s>
    <s id="302:2">貪諍、瞋諍、癡諍。</s>
  </p>
  <p id="303">
    <s id="303:1">由依止貪瞋癡故，</s>
    <s id="303:2">執持刀杖興諸戰諍種種鬪訟，是故貪等說名為諍。</s>
  </p>
  <p id="304">
    <s id="304:1">_熾然有三，謂</s>
    <s id="304:2">貪熾然、瞋熾然、癡熾然。</s>
  </p>
  <p id="305">
    <s id="305:1">由依止貪瞋癡故，</s>
    <s id="305:2">為非法貪大火所燒、不平等貪大火所燒，及為邪法大火所燒，故名熾然。</s>
  </p>
  <p id="306">
    <s id="306:1">_稠林有三，謂</s>
    <s id="306:2">貪稠林、瞋稠林、癡稠林。</s>
  </p>
  <p id="307">
    <s id="307:1">由依止貪瞋癡故，</s>
    <s id="307:2">於諸生死根本行中廣興染著，</s>
    <s id="307:3">令諸有情感種種身流轉五趣，是故貪等說名稠林。</s>
  </p>
  <p id="308">
    <s id="308:1">_拘礙有三，謂</s>
    <s id="308:2">貪拘礙、瞋拘礙、癡拘礙。</s>
  </p>
  <p id="309">
    <s id="309:1">由依止貪瞋癡故，</s>
    <s id="309:2">顧戀身財無所覺了樂處憒閙，得少善法便生厭足。</s>
  </p>
  <p id="310">
    <s id="310:1">由此不能修諸善法，故名拘礙。</s>
  </p>
  <p id="311">
    <s id="311:1">_諸如是等煩惱義門差別無量。</s>
  </p>
  <p id="312">
    <s id="312:1">_何等邪行故？</s>
  </p>
  <p id="313">
    <s id="313:1">謂貪瞋二煩惱，迷境界及見起邪行。</s>
  </p>
  <p id="314">
    <s id="314:1">慢，迷有情及見起邪行。</s>
  </p>
  <p id="315">
    <s id="315:1">薩迦耶見、邊執見、邪見，迷所知境起邪行。</s>
  </p>
  <p id="316">
    <s id="316:1">見取、戒禁取，迷諸見起邪行。</s>
  </p>
  <p id="317">
    <s id="317:1">疑，迷對治起邪行。</s>
  </p>
  <p id="318">
    <s id="318:1">無明，迷一切起邪行。</s>
  </p>
  <p id="319">
    <s id="319:1">又十煩惱，皆迷苦集起諸邪行，是彼因緣所依處故。</s>
  </p>
  <p id="320">
    <s id="320:1">又十煩惱，皆迷滅道起諸邪行，由此能生彼怖畏故。</s>
  </p>
  <p id="321">
    <s id="321:1">_何等界故？</s>
  </p>
  <p id="322">
    <s id="322:1">謂除瞋，餘一切通三界繫，</s>
    <s id="322:2">瞋唯欲界繫。</s>
  </p>
  <p id="323">
    <s id="323:1">_又貪，於欲界與樂、喜、捨相應。</s>
  </p>
  <p id="324">
    <s id="324:1">如於欲界，於初二靜慮亦爾，</s>
    <s id="324:2">於第三靜慮與樂、捨相應，</s>
    <s id="324:3">已上唯與捨相應。</s>
  </p>
  <p id="325">
    <s id="325:1">瞋與苦、憂、捨相應。</s>
  </p>
  <p id="326">
    <s id="326:1">慢，於欲界與喜、捨相應，</s>
    <s id="326:2">於初二靜慮與樂、喜、捨相應，</s>
    <s id="326:3">於第三靜慮與樂、捨相應，</s>
    <s id="326:4">已上唯捨相應。</s>
  </p>
  <p id="327">
    <s id="327:1">如慢，薩迦耶見、邊執見、見取、戒禁取亦爾。</s>
  </p>
  <p id="328">
    <s id="328:1">邪見，於欲界與憂、喜、捨相應，</s>
    <s id="328:2">於色無色界隨所有受皆與相應。</s>
  </p>
  <p id="329">
    <s id="329:1">疑，於欲界與憂捨相應，</s>
    <s id="329:2">於色無色界隨所有受皆與相應。</s>
  </p>
  <p id="330">
    <s id="330:1">無明有二種，謂相應、不共。</s>
  </p>
  <p id="331">
    <s id="331:1">相應無明，一切煩惱相應故，若於是處隨所有受皆得相應。</s>
  </p>
  <p id="332">
    <s id="332:1">不共無明，於欲界與憂、捨相應，</s>
    <s id="332:2">於上界隨所有受皆得相應。</s>
  </p>
  <p id="333">
    <s id="333:1">何故諸煩惱皆與捨相應？</s>
  </p>
  <p id="334">
    <s id="334:1">以一切煩惱墮中庸位方息沒故。</s>
  </p>
  <p id="335">
    <s id="335:1">又貪，於欲界在六識身。</s>
  </p>
  <p id="336">
    <s id="336:1">如貪，瞋、無明亦爾。</s>
  </p>
  <p id="337">
    <s id="337:1">貪，於色界在四識身，</s>
    <s id="337:2">於無色界在意識身。</s>
  </p>
  <p id="338">
    <s id="338:1">如貪，無明亦爾。</s>
  </p>
  <p id="339">
    <s id="339:1">慢、見疑，於一切處在意識身。</s>
  </p>
  <p id="340">
    <s id="340:1">又貪、瞋、慢，於欲界緣一分事轉；</s>
    <s id="340:2">如於欲界，於色無色界亦爾。</s>
  </p>
  <p id="341">
    <s id="341:1">所餘煩惱，於一切處遍緣一切事轉。</s>
  </p>
  <p id="342">
    <s id="342:1">_何等眾故？</s>
  </p>
  <p id="343">
    <s id="343:1">謂二眾煩惱：一見所斷眾、二修所斷眾。</s>
  </p>
  <p id="344">
    <s id="344:1">{欲界見苦所斷具十煩惱。}</s>
    <s id="344:2">見所斷眾復有四種：一見苦所斷眾、二見集所斷眾、三見滅所斷眾、四見道所斷眾。{}</s>
  </p>
  <p id="345">
    <s id="345:1">如見苦所斷，見集滅道所斷亦爾。</s>
  </p>
  <p id="346">
    <s id="346:1">色界見苦等四種所斷各九煩惱，除瞋。</s>
  </p>
  <p id="347">
    <s id="347:1">如色界，無色界亦爾。</s>
  </p>
  <p id="348">
    <s id="348:1">如是見所斷煩惱眾，總有一百一十二煩惱。</s>
  </p>
  <p id="349">
    <s id="349:1">欲界修所斷有六煩惱，謂</s>
    <s id="349:2">俱生薩迦耶見、邊執見及貪、瞋、慢、無明。</s>
  </p>
  <p id="350">
    <s id="350:1">色界修所斷有五煩惱，除瞋。</s>
  </p>
  <p id="351">
    <s id="351:1">如色界，無色界亦爾。</s>
  </p>
  <p id="352">
    <s id="352:1">如是修所斷煩惱眾，總有十六煩惱。</s>
  </p>
  <p id="353">
    <s id="353:1">_何等斷故？</s>
  </p>
  <p id="354">
    <s id="354:1">謂如此差別斷、由此作意斷、從此而得斷。</s>
  </p>
  <p id="355">
    <s id="355:1">如此差別斷者，</s>
    <s id="355:2">謂遍智故、遠離故、得對治故。</s>
  </p>
  <p id="356">
    <s id="356:1">遍智者，</s>
    <s id="356:2">謂彼因緣事遍智、自體遍智、過患遍智。</s>
  </p>
  <p id="357">
    <s id="357:1">遠離者，</s>
    <s id="357:2">雖彼暫生而不堅執。</s>
  </p>
  <p id="358">
    <s id="358:1">得對治者，</s>
    <s id="358:2">謂未生者令不生故，已生者令斷故，得對治道。</s>
  </p>
  <p id="359">
    <s id="359:1">由此作意斷者，何等作意能斷耶？</s>
  </p>
  <p id="360">
    <s id="360:1">總緣作意觀</s>
    <s id="360:2">一切法皆無我性，</s>
    <s id="360:3">能斷煩惱無常等行，但為修治無我行故。</s>
  </p>
  <p id="361">
    <s id="361:1">從此而得斷者，從何而得斷耶？</s>
  </p>
  <p id="362">
    <s id="362:1">不從過去，已滅故；</s>
    <s id="362:2">不從未來，未生故；</s>
    <s id="362:3">不從現在，道不俱故。</s>
  </p>
  <p id="363">
    <s id="363:1">然從諸煩惱麁重而得斷為斷。</s>
  </p>
  <p id="364">
    <s id="364:1">如是如是品麁重生，如是如是品對治。</s>
  </p>
  <p id="365">
    <s id="365:1">若此品對治生，即此品麁重滅。 平等平等，</s>
    <s id="365:2">猶如世間明生暗滅。</s>
  </p>
  <p id="366">
    <s id="366:1">由此品離繫故，令未來煩惱住不生法中，是名為斷。</s>
  </p>
  <p id="367">
    <s id="367:1">_云何煩惱增上所生諸業？</s>
  </p>
  <p id="368">
    <s id="368:1">謂若思業、若思已業，</s>
    <s id="368:2">總名業相。</s>
  </p>
  <p id="369">
    <s id="369:1">又有五種業：</s>
    <s id="369:2">一取受業、二作用業、三加行業、四轉變業、五證得業。</s>
  </p>
  <p id="370">
    <s id="370:1">今此義中意多分別加行業。</s>
  </p>
  <p id="371">
    <s id="371:1">_何等思業？</s>
  </p>
  <p id="372">
    <s id="372:1">謂福業、非福業、不動業。</s>
  </p>
  <p id="373">
    <s id="373:1">_何等思已業？</s>
  </p>
  <p id="374">
    <s id="374:1">謂身業、語業、意業。</s>
  </p>
  <p id="375">
    <s id="375:1">_又此身語意三業，或善或不善。</s>
  </p>
  <p id="376">
    <s id="376:1">不善者，即十不善業道，</s>
    <s id="376:2">謂殺生、不與取、欲邪行、虛誑語、離間語、麁惡語、雜穢語、貪欲、瞋恚、邪見。</s>
  </p>
  <p id="377">
    <s id="377:1">善者即十善業道，</s>
    <s id="377:2">謂離殺生、離不與取、離欲邪行、離虛誑語、離離間語、離麁惡語、離雜穢語、無貪、無瞋、正見。</s>
  </p>
  <p id="378">
    <s id="378:1">_又殺生等應以五門分別其相，謂事故、意樂故、方便故、煩惱故、究竟故。</s>
  </p>
  <p id="379">
    <s id="379:1">_如契經言：故思造業。 云何名為故思造業？</s>
  </p>
  <p id="380">
    <s id="380:1">謂他所教勅故思造業、他所勸請故思造業、無所了知故思造業、根本執著故思造業、顛倒分別故思造業。</s>
  </p>
  <p id="381">
    <s id="381:1">此中根本執著故思造業、顛倒分別故思造業，若作若增長，非不受異熟。</s>
  </p>
  <p id="382">
    <s id="382:1">作者，謂起造諸業令其現行。</s>
  </p>
  <p id="383">
    <s id="383:1">增長者，謂令習氣增益。</s>
  </p>
  <p id="384">
    <s id="384:1">_如契經言：決定受業。 云何名為決定受業？</s>
  </p>
  <p id="385">
    <s id="385:1">謂作業決定、受異熟決定、分位決定。</s>
  </p>
  <p id="386">
    <s id="386:1">_十不善業道異熟果者，於三惡趣中隨下中上品，受傍生、餓鬼、那落迦異熟。</s>
  </p>
  <p id="387">
    <s id="387:1">等流果者，各隨其相於人趣中感得自身眾具衰損。</s>
  </p>
  <p id="388">
    <s id="388:1">增上果者，各隨其相感得所有外事衰損。</s>
  </p>
  <p id="389">
    <s id="389:1">廣說如經。 _十善業道異熟果者，於人、天趣中受人天異熟。</s>
  </p>
  <p id="390">
    <s id="390:1">等流果者，即於彼處各隨其相感得自身眾具興盛。</s>
  </p>
  <p id="391">
    <s id="391:1">增上果者，即於彼處各隨其相感得所有外事興盛。</s>
  </p>
  <p id="392">
    <s id="392:1">_善不善業於善趣惡趣中感生異熟時，有招引業、圓滿業。</s>
  </p>
  <p id="393">
    <s id="393:1">招引業者，謂由此業能感異熟果。</s>
  </p>
  <p id="394">
    <s id="394:1">圓滿業者，謂由此業生已，領受愛不愛果。</s>
  </p>
  <p id="395">
    <s id="395:1">或有業由一業力牽得一身，</s>
    <s id="395:2">或有業由一業力牽得多身，</s>
    <s id="395:3">或有業由多業力牽得一身，</s>
    <s id="395:4">或有業由多業力牽得多身。</s>
  </p>
  <p id="396">
    <s id="396:1">若一有情成就多業，云何次第受異熟果？</s>
  </p>
  <p id="397">
    <s id="397:1">於彼身中重者先熟，</s>
    <s id="397:2">或將死時現在前者、</s>
    <s id="397:3">或先所數習者、</s>
    <s id="397:4">或最初所行者，彼異熟先熟。</s>
  </p>
  <p id="398">
    <s id="398:1">_如契經言：有三種業，謂福業、非福業、不動業。</s>
  </p>
  <p id="399">
    <s id="399:1">何等福業？</s>
  </p>
  <p id="400">
    <s id="400:1">謂欲界繫善業。</s>
  </p>
  <p id="401">
    <s id="401:1">何等非福業？</s>
  </p>
  <p id="402">
    <s id="402:1">謂不善業。</s>
  </p>
  <p id="403">
    <s id="403:1">何等不動業？</s>
  </p>
  <p id="404">
    <s id="404:1">謂色無色界繫善業。</s>
  </p>
  <p id="405">
    <s id="405:1">_如契經說：無明緣行，若福、非福及與不動。</s>
  </p>
  <p id="406">
    <s id="406:1">云何福及不動行緣無明生？</s>
  </p>
  <p id="407">
    <s id="407:1">有二種愚：</s>
    <s id="407:2">一異熟果愚、二真實義愚，</s>
    <s id="407:3">由異熟果愚故發非福行，</s>
    <s id="407:4">由真實義愚故發福及不動行。</s>
  </p>
  <p id="408">
    <s id="408:1">_殺生業道，貪瞋癡為方便，</s>
    <s id="408:2">由瞋究竟。</s>
  </p>
  <p id="409">
    <s id="409:1">如殺生，麁惡語、瞋恚業道亦爾。</s>
  </p>
  <p id="410">
    <s id="410:1">不與取業道，貪瞋癡為方便，</s>
    <s id="410:2">由貪究竟。</s>
  </p>
  <p id="411">
    <s id="411:1">如不與取，欲邪行、貪欲業道亦爾。</s>
  </p>
  <p id="412">
    <s id="412:1">虛誑語業道，貪瞋癡為方便，</s>
    <s id="412:2">於三種中隨由一究竟。</s>
  </p>
  <p id="413">
    <s id="413:1">如虛誑語，離間語、雜穢語業道亦爾。</s>
  </p>
  <p id="414">
    <s id="414:1">邪見業道，貪瞋癡為方便，</s>
    <s id="414:2">由癡究竟。</s>
  </p>
  <p id="415">
    <s id="415:1">_如契經言：有共業、有不共業，有強力業、有劣力業。</s>
  </p>
  <p id="416">
    <s id="416:1">云何共業？</s>
  </p>
  <p id="417">
    <s id="417:1">若業能令諸器世間種種差別。</s>
  </p>
  <p id="418">
    <s id="418:1">云何不共業？</s>
  </p>
  <p id="419">
    <s id="419:1">若業能令有情世間種種差別。</s>
  </p>
  <p id="420">
    <s id="420:1">或復有業令諸有情展轉增上，由此業力說諸有情更互相望為增上緣，以彼互有增上力故，亦名共業。</s>
  </p>
  <p id="421">
    <s id="421:1">是故經言：如是有情與餘有情互相見等，而不受用、不易可得。</s>
  </p>
  <p id="422">
    <s id="422:1">云何強力業？</s>
  </p>
  <p id="423">
    <s id="423:1">謂對治力強補特伽羅，故思所造諸不善業，由對治力所攝伏故，</s>
    <s id="423:2">令當受那落迦業轉成現法受、應現法受業轉令不受。</s>
  </p>
  <p id="424">
    <s id="424:1">所以此業名強力者，由能對治業力強故。 又故思所造一切善業皆名強力。</s>
  </p>
  <p id="425">
    <s id="425:1">依此業故，</s>
    <s id="425:2">薄伽梵說：我聖弟子能以無量廣大之業善熏其心，諸所造作有量之業，不能牽引、不能留住，亦不能令墮在彼數。</s>
  </p>
  <p id="426">
    <s id="426:1">又對治力劣補特伽羅，故思所造諸不善業，望諸善業皆名強力。 又故思造業異熟決定不斷不知，名強力業。</s>
  </p>
  <p id="427">
    <s id="427:1">此中意說一切善不善業異熟決定，聖道力不斷者，皆名強力業。</s>
  </p>
  <p id="428">
    <s id="428:1">又欲界繫諸不善業性皆是強力。 又先所串習名強力業。 又依強位名強力業。 又不可治者所造諸業名強力業，無涅槃法故。</s>
  </p>
  <p id="429">
    <s id="429:1">又由田故發強力業。 又由心加行故發強力業。</s>
  </p>
  <p id="430">
    <s id="430:1">又由九種因發強力業，謂</s>
    <s id="430:2">由田故、事故、自體故、所依故、作意故、意樂故、助伴故、多修習故、與多眾生共所行故。</s>
  </p>
  <p id="431">
    <s id="431:1">與此相違是劣力業。</s>
  </p>
  <p id="432">
    <s id="432:1">如世尊說：若有說言，彼彼丈夫補特伽羅，隨如是如是業，若作若增長，還受如是如是異熟。</s>
  </p>
  <p id="433">
    <s id="433:1">若有是事，便不應修清淨梵行，亦不可知正盡諸苦作苦邊際。</s>
  </p>
  <p id="434">
    <s id="434:1">若有說言，彼彼丈夫補特伽羅，隨如是如是順所受業，若作若增長，還受如是如是順所受異熟。</s>
  </p>
  <p id="435">
    <s id="435:1">若有是事，便應修習清淨梵行，又亦可知正盡諸苦作苦邊際。</s>
  </p>
  <p id="436">
    <s id="436:1">如是經言有何密意？</s>
  </p>
  <p id="437">
    <s id="437:1">此中佛意為欲遮止如是邪說，謂樂俱行業還能感得樂俱行異熟，苦俱行業還能感得苦俱行異熟，不苦不樂俱行業還能感得不苦不樂俱行異熟，故作是說。</s>
  </p>
  <p id="438">
    <s id="438:1">又為開許如是正說，謂樂俱行業，順樂受者還受樂異熟，順苦受者還受苦異熟，順不苦不樂受者還受不苦不樂異熟。</s>
  </p>
  <p id="439">
    <s id="439:1">苦俱行業，順樂受者還受樂異熟，順苦受者還受苦異熟，順不苦不樂受者還受不苦不樂異熟。</s>
  </p>
  <p id="440">
    <s id="440:1">不苦不樂俱行業，順樂受者還受樂異熟，順苦受者還受苦異熟，順不苦不樂受者還受不苦不樂異熟。 如是名為此經密意。</s>
  </p>
  <p id="441">
    <s id="441:1">又業差別有三種，謂律儀業、不律儀業、非律儀非不律儀業。</s>
  </p>
  <p id="442">
    <s id="442:1">_云何律儀業？</s>
  </p>
  <p id="443">
    <s id="443:1">謂別解脫律儀所攝業、靜慮律儀所攝業、無漏律儀所攝業。</s>
  </p>
  <p id="444">
    <s id="444:1">別解脫律儀所攝業者，</s>
    <s id="444:2">即是七眾所受律儀，謂苾芻律儀、苾芻尼律儀、式叉摩那律儀、勤策律儀、勤策女律儀、鄔波索迦律儀、鄔波斯迦律儀，及近住律儀。</s>
  </p>
  <p id="445">
    <s id="445:1">依止何等補特伽羅建立出家律儀？</s>
  </p>
  <p id="446">
    <s id="446:1">依能修行遠離惡行、遠離欲行補特伽羅。</s>
  </p>
  <p id="447">
    <s id="447:1">依止何等補特伽羅建立鄔波索迦律儀鄔波斯迦律儀？</s>
  </p>
  <p id="448">
    <s id="448:1">依能盡受遠離惡行、不遠離欲行補特伽羅。</s>
  </p>
  <p id="449">
    <s id="449:1">依止何等補特伽羅建立近住律儀？</s>
  </p>
  <p id="450">
    <s id="450:1">依止不能遠離惡行及不能遠離欲行補特伽羅。</s>
  </p>
  <p id="451">
    <s id="451:1">若唯修學鄔波索迦一分學處，為說成就鄔波索迦律儀、為說不成就？</s>
  </p>
  <p id="452">
    <s id="452:1">應說成就而名犯戒。</s>
  </p>
  <p id="453">
    <s id="453:1">扇搋、半擇迦等，為遮彼受鄔波索迦律儀不耶？</s>
  </p>
  <p id="454">
    <s id="454:1">不遮彼受鄔波索迦律儀。 然遮彼鄔波索迦性，</s>
    <s id="454:2">不堪親近承事苾芻苾芻尼等二出家眾故。</s>
  </p>
  <p id="455">
    <s id="455:1">又半擇迦有五種，謂</s>
    <s id="455:2">生便半擇迦、嫉妬半擇迦、半月半擇迦、灌灑半擇迦、除去半擇迦。</s>
  </p>
  <p id="456">
    <s id="456:1">_靜慮律儀所攝業者，</s>
    <s id="456:2">謂能損伏發起犯戒煩惱種子，離欲界欲者所有遠離、離初靜慮欲者所有遠離、離第二靜慮欲者所有遠離、離第三靜慮欲者所有遠離，是名靜慮律儀所攝身語業。</s>
  </p>
  <p id="457">
    <s id="457:1">_無漏律儀所攝業者，</s>
    <s id="457:2">謂以見諦者由無漏作意力所得無漏遠離戒性，是名無漏律儀所攝業。</s>
  </p>
  <p id="458">
    <s id="458:1">_云何不律儀業？</s>
  </p>
  <p id="459">
    <s id="459:1">{} 何等名為不律儀者？ 所謂屠羊、養鷄養猪、捕鳥捕魚、獵鹿罝兔、劫賊、魁膾、控牛縛象、立壇呪龍、守獄、讒搆、好為損等。</s>
    <s id="459:2">{謂諸不律儀者，或由生彼種姓中故、或由受持彼事業故，所期現行彼業決定。}</s>
  </p>
  <p id="460">
    <s id="460:1">_云何非律儀非不律儀業？</s>
  </p>
  <p id="461">
    <s id="461:1">謂住非律儀非不律儀者所有善不善業。</s>
  </p>
  <p id="462">
    <s id="462:1">_又業差別有三種，謂順樂受業、順苦受業、順不苦不樂受業。</s>
  </p>
  <p id="463">
    <s id="463:1">順樂受業者，</s>
    <s id="463:2">謂從欲界乃至第三靜慮所有善業。</s>
  </p>
  <p id="464">
    <s id="464:1">順苦受業者，</s>
    <s id="464:2">謂不善業。</s>
  </p>
  <p id="465">
    <s id="465:1">順不苦不樂受業者，</s>
    <s id="465:2">謂第三靜慮已上所有善業。</s>
  </p>
  <p id="466">
    <s id="466:1">_又業差別有三種，謂順現法受業、順生受業、順後受業。</s>
  </p>
  <p id="467">
    <s id="467:1">順現法受業者，</s>
    <s id="467:2">若業於現法中異熟成熟。</s>
  </p>
  <p id="468">
    <s id="468:1">謂從慈定起已，於彼造作若損若益，必得現異熟。 如從慈定起，從無諍定起、從滅定起、從預流果起、從阿羅漢果起亦爾。 又於佛為上首僧中造善惡業，必得現異熟。</s>
  </p>
  <p id="469">
    <s id="469:1">又有餘猛利意樂方便所行善不善業，亦得現異熟。</s>
  </p>
  <p id="470">
    <s id="470:1">順生受業者，</s>
    <s id="470:2">若業於無間生中異熟成熟，謂五無間業。</s>
  </p>
  <p id="471">
    <s id="471:1">復有所餘善不善業，於無間生異熟熟者，一切皆名順生受業。</s>
  </p>
  <p id="472">
    <s id="472:1">順後受業者，</s>
    <s id="472:2">若業於無間生後異熟成熟，是名順後受業。</s>
  </p>
  <p id="473">
    <s id="473:1">_又業差別有四種，謂黑黑異熟業、白白異熟業、黑白黑白異熟業、非黑白無異熟業能盡諸業。</s>
  </p>
  <p id="474">
    <s id="474:1">黑黑異熟業者，</s>
    <s id="474:2">謂不善業。</s>
  </p>
  <p id="475">
    <s id="475:1">白白異熟業者，</s>
    <s id="475:2">謂三界善業。</s>
  </p>
  <p id="476">
    <s id="476:1">黑白黑白異熟業者，</s>
    <s id="476:2">謂欲界繫雜業，</s>
    <s id="476:3">或有業意樂故黑、方便故白，</s>
    <s id="476:4">或有業方便故黑、意樂故白。</s>
  </p>
  <p id="477">
    <s id="477:1">非黑白無異熟業能盡諸業者，</s>
    <s id="477:2">謂於加行無間道中諸無漏業。</s>
  </p>
  <p id="478">
    <s id="478:1">_總約一切無漏業，所有障礙隨順體性，如其次第建立曲穢濁等諸染污業、淨牟尼等諸清淨業。</s>
  </p>
  <p id="479">
    <s id="479:1">_復有施等諸清淨業。</s>
  </p>
  <p id="480">
    <s id="480:1">云何施業？</s>
  </p>
  <p id="481">
    <s id="481:1">謂因緣故、等起故、處所故、自體故，分別施業。</s>
  </p>
  <p id="482">
    <s id="482:1">因緣者，謂無貪無瞋無癡善根。</s>
  </p>
  <p id="483">
    <s id="483:1">等起者，謂彼俱行思。</s>
  </p>
  <p id="484">
    <s id="484:1">處所者，謂所施物。</s>
  </p>
  <p id="485">
    <s id="485:1">自體者，謂正行施時身語意業。</s>
  </p>
  <p id="486">
    <s id="486:1">云何施圓滿？</s>
  </p>
  <p id="487">
    <s id="487:1">謂數數施故、無偏黨施故、隨其所欲圓滿施故，施得圓滿。</s>
  </p>
  <p id="488">
    <s id="488:1">又無所依施故、廣清淨施故、極歡喜施故、數數施故、田器施故、善分布新舊施故，施得圓滿。</s>
  </p>
  <p id="489">
    <s id="489:1">_云何應知施物圓滿？</s>
  </p>
  <p id="490">
    <s id="490:1">謂所施財物非誑詐得故、所施財物非侵他得故、所施財物非穢離垢故、所施財物清淨故、所施財物如法所引故，如是應知施物圓滿。</s>
  </p>
  <p id="491">
    <s id="491:1">_如契經說：成就尸羅，善能防護別解脫律儀，軌則所行皆悉圓滿，見微細罪生大怖畏，於諸學處善能受學。</s>
  </p>
  <p id="492">
    <s id="492:1">云何成就尸羅？</s>
  </p>
  <p id="493">
    <s id="493:1">能受能護淨尸羅故。</s>
  </p>
  <p id="494">
    <s id="494:1">云何善能防護別解脫律儀？</s>
  </p>
  <p id="495">
    <s id="495:1">能善護持出離尸羅故。</s>
  </p>
  <p id="496">
    <s id="496:1">云何軌則所行皆悉圓滿？</s>
  </p>
  <p id="497">
    <s id="497:1">具淨尸羅難為毀責故。</s>
  </p>
  <p id="498">
    <s id="498:1">云何見微細罪生大怖畏？</s>
  </p>
  <p id="499">
    <s id="499:1">勇猛恭敬所學尸羅故。</s>
  </p>
  <p id="500">
    <s id="500:1">云何於諸學處善能受學圓滿？</s>
  </p>
  <p id="501">
    <s id="501:1">受學所學尸羅故。</s>
  </p>
  <p id="502">
    <s id="502:1">_從是已後依止尸羅釋佛經中護身等義。</s>
  </p>
  <p id="503">
    <s id="503:1">云何名為防護身語？</s>
  </p>
  <p id="504">
    <s id="504:1">由彼正解所攝持故。</s>
  </p>
  <p id="505">
    <s id="505:1">云何身語具足圓滿？</s>
  </p>
  <p id="506">
    <s id="506:1">終不毀犯所毀犯故。</s>
  </p>
  <p id="507">
    <s id="507:1">云何身語清淨現行？</s>
  </p>
  <p id="508">
    <s id="508:1">由無悔等漸次修行，乃至得定為依止故。</s>
  </p>
  <p id="509">
    <s id="509:1">云何身語極善現行？</s>
  </p>
  <p id="510">
    <s id="510:1">染污尋思所不雜故。</s>
  </p>
  <p id="511">
    <s id="511:1">云何身語無罪現行？</s>
  </p>
  <p id="512">
    <s id="512:1">遠離邪願修梵行故。</s>
  </p>
  <p id="513">
    <s id="513:1">云何身語無害現行？</s>
  </p>
  <p id="514">
    <s id="514:1">不輕陵他易共住故。</s>
  </p>
  <p id="515">
    <s id="515:1">云何身語隨順現行？</s>
  </p>
  <p id="516">
    <s id="516:1">由能隨順涅槃得故。</s>
  </p>
  <p id="517">
    <s id="517:1">云何身語隨隱顯現行？</s>
  </p>
  <p id="518">
    <s id="518:1">隱善顯惡故。</s>
  </p>
  <p id="519">
    <s id="519:1">云何身語親善現行？</s>
  </p>
  <p id="520">
    <s id="520:1">同梵行者攝受尸羅故。</s>
  </p>
  <p id="521">
    <s id="521:1">云何身語應儀現行？</s>
  </p>
  <p id="522">
    <s id="522:1">於尊尊位離憍慢故。</s>
  </p>
  <p id="523">
    <s id="523:1">云何身語敬順現行？</s>
  </p>
  <p id="524">
    <s id="524:1">於尊教誨敬順受故。</s>
  </p>
  <p id="525">
    <s id="525:1">云何身語無熱現行？</s>
  </p>
  <p id="526">
    <s id="526:1">遠離苦行熱惱下劣欲解故。</s>
  </p>
  <p id="527">
    <s id="527:1">云何身語不惱現行？</s>
  </p>
  <p id="528">
    <s id="528:1">棄捨財業無悔惱故。</s>
  </p>
  <p id="529">
    <s id="529:1">云何身語無悔現行？</s>
  </p>
  <p id="530">
    <s id="530:1">雖得少分不以為喜而無悔恨故。</s>
  </p>
  <p id="531">
    <s id="531:1">如世尊說：如是有情皆由自業，業所乖諍、從業所生、依業出離、業能分別一切有情高下勝劣。</s>
  </p>
  <p id="532">
    <s id="532:1">云何有情皆由自業？</s>
  </p>
  <p id="533">
    <s id="533:1">由自造業而受異熟故。</s>
  </p>
  <p id="534">
    <s id="534:1">云何業所乖諍？</s>
  </p>
  <p id="535">
    <s id="535:1">於受自業所得異熟時，善不善業互違諍故。</s>
  </p>
  <p id="536">
    <s id="536:1">云何從業所生？</s>
  </p>
  <p id="537">
    <s id="537:1">是諸有情遠離無因惡因，唯從業所生故。</s>
  </p>
  <p id="538">
    <s id="538:1">云何依業出離？</s>
  </p>
  <p id="539">
    <s id="539:1">依對治業解業縛故。</s>
  </p>
  <p id="540">
    <s id="540:1">云何由業有情高下？</s>
  </p>
  <p id="541">
    <s id="541:1">謂猶業故於善惡趣得自體差別。</s>
  </p>
  <p id="542">
    <s id="542:1">云何勝劣？</s>
  </p>
  <p id="543">
    <s id="543:1">謂諸有情成就功德過失差別。</s>
  </p>
  <p id="544">
    <s id="544:1">_如世尊說：有情業異熟不可思議。</s>
  </p>
  <p id="545">
    <s id="545:1">云何業異熟可思議？ 云何業異熟不可思議？</s>
  </p>
  <p id="546">
    <s id="546:1">謂諸善業於人天趣得可愛異熟，是可思議。</s>
  </p>
  <p id="547">
    <s id="547:1">諸不善業墮三惡趣得不愛異熟，是可思議。</s>
  </p>
  <p id="548">
    <s id="548:1">即由此業感諸有情自身異熟等種種差別，不可思議。</s>
  </p>
  <p id="549">
    <s id="549:1">又即善不善業，處差別、事差別、因差別、異熟差別、品類差別等，皆不可思議。</s>
  </p>
  <p id="550">
    <s id="550:1">復有種種外事差別，能感業用不可思議。</s>
  </p>
  <p id="551">
    <s id="551:1">又末尼珠、藥草、呪術，相應業用不可思議。</s>
  </p>
  <p id="552">
    <s id="552:1">又諸觀行者，威德業用不可思議。</s>
  </p>
  <p id="553">
    <s id="553:1">又諸菩薩，自在業用不可思議，</s>
    <s id="553:2">所謂命自在故、心自在故、財自在故、業自在故、生自在故、勝解自在故、願自在故、神通自在故、智自在故、法自在故。</s>
  </p>
  <p id="554">
    <s id="554:1">諸大菩薩由如是等自在力故，所作業用不可思議。</s>
  </p>
  <p id="555">
    <s id="555:1">又一切佛，所作諸佛應所作事業用不可思議。</s>
  </p>
  <p id="556">
    <s id="556:1">如是集諦總有四種行相差別，謂</s>
    <s id="556:2">因相、集相、生相、緣相。</s>
  </p>
  <p id="557">
    <s id="557:1">云何因相？</s>
  </p>
  <p id="558">
    <s id="558:1">謂能引發復有習氣因，是名因相。</s>
  </p>
  <p id="559">
    <s id="559:1">云何集相？</s>
  </p>
  <p id="560">
    <s id="560:1">謂彼彼有情所集習氣，於彼彼有情類為等起因，是名集相。</s>
  </p>
  <p id="561">
    <s id="561:1">云何生相？</s>
  </p>
  <p id="562">
    <s id="562:1">謂各別內身無量品類差別生因，是名生相。</s>
  </p>
  <p id="563">
    <s id="563:1">云何緣相？</s>
  </p>
  <p id="564">
    <s id="564:1">謂諸有情別別得捨因，是名緣相。</s>
  </p>
  <p id="565">
    <s id="565:1">_大乘阿毘達磨集論卷第四</s>
  </p>
</text>
