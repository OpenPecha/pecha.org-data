<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་གཉིས་པ།</s>
    <s id="1:2">ཇི་ལྟར་ན་འཇིག་རྟེན་པ་ཡིན།</s>
  </p>
  <p id="2">
    <s id="2:1">འཇིག་རྟེན་པ་རྣམས་ནི་དུ་ཞིག །</s>
    <s id="2:2">ཅིའི་ཕྱིར་འཇིག་རྟེན་པར་བརྟག་ཅེ་ན།</s>
  </p>
  <p id="3">
    <s id="3:1">ཁམས་གསུམ་པར་གཏོགས་པ་དང་།</s>
    <s id="3:2">འཇིག་རྟེན་ལས་འདས་པའི་ [59b.2]རྗེས་ལ་ཐོབ་པ་དེ་ལྟར་སྣང་བ་ཡང་འཇིག་རྟེན་པའོ། །</s>
  </p>
  <p id="4">
    <s id="4:1">ཕུང་པོ་རྣམས་ཀྱི་ཕྱོགས་གཅིག་དང་།</s>
    <s id="4:2">ཁམས་བཅོ་ལྔ་དང་།</s>
    <s id="4:3">སྐྱེ་མཆེད་བཅུ་དང་།</s>
    <s id="4:4">ཁམས་གསུམ་དང་།</s>
    <s id="4:5">སྐྱེ་མཆེད་གཉིས་ཀྱི་ཕྱོགས་སོ། །</s>
  </p>
  <p id="5">
    <s id="5:1">བདག་ལ་འཇིག་རྟེན་དུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="5:2">ཇི་ལྟར་ན་ [59b.3]འཇིག་རྟེན་ལས་འདས་པ་ཡིན།</s>
  </p>
  <p id="6">
    <s id="6:1">འཇིག་རྟེན་ལས་འདས་པ་རྣམས་ནི་དུ་ཞིག །</s>
    <s id="6:2">ཅིའི་ཕྱིར་འཇིག་རྟེན་ལས་འདས་པར་བརྟག་ཅེ་ན།</s>
  </p>
  <p id="7">
    <s id="7:1">ཁམས་གསུམ་པའི་གཉེན་པོ་རྣམ་པར་མི་རྟོག་པ་ནི་འཇིག་རྟེན་ལས་འདས་པ་སྟེ།</s>
  </p>
  <p id="8">
    <s id="8:1">ཕྱིན་ཅི་ལོག་དང་སྤྲོས་པའི་རྣམ་པར་མི་རྟོག་པའི་ཕྱིར་རོ། །</s>
    <s id="8:2">ཡང་ [59b.4]རྣམ་གྲངས་སུ་ན།</s>
  </p>
  <p id="9">
    <s id="9:1">འཇིག་རྟེན་ལས་འདས་པའི་རྗེས་ལ་ཐོབ་པ་ཡང་ཡིན་ཏེ།</s>
  </p>
  <p id="10">
    <s id="10:1">འཇིག་རྟེན་ལས་འདས་པ་ལ་རྟེན་པའི་ཕྱིར་རོ། །</s>
    <s id="10:2">ཕུང་པོ་རྣམས་དང་།</s>
    <s id="10:3">ཁམས་གསུམ་དང་།</s>
    <s id="10:4">སྐྱེ་མཆེད་གཉིས་ཀྱི་ཕྱོགས་གཅིག་གོ། །</s>
  </p>
  <p id="11">
    <s id="11:1">བདག་འབའ་ཞིག་ཏུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="11:2">[59b.5]ཇི་ལྟར་ན་བྱུང་བ་ཡིན།</s>
  </p>
  <p id="12">
    <s id="12:1">བྱུང་བ་རྣམས་ནི་དུ་ཞིག །</s>
    <s id="12:2">ཅིའི་ཕྱིར་བྱུང་བར་བརྟག་ཅེ་ན།</s>
  </p>
  <p id="13">
    <s id="13:1">འདས་པ་དང་ད་ལྟར་བྱུང་བ་ནི་བྱུང་བའོ། །</s>
  </p>
  <p id="14">
    <s id="14:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="15">
    <s id="15:1">བདག་ཐེར་ཟུག་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="15:2">ཡང་བྱུང་བ་ནི་རྣམ་པ་ཉི་ཤུ་རྩ་བཞི་སྟེ།</s>
  </p>
  <p id="16">
    <s id="16:1">དང་པོ་བྱུང་ [59b.6]བ་དང་།</s>
    <s id="16:2">རྒྱུན་གྱིས་བྱུང་བ་དང་།</s>
    <s id="16:3">རྒྱས་པ་ལས་བྱུང་བ་དང་།</s>
    <s id="16:4">རྟེན་བྱུང་བ་དང་།</s>
    <s id="16:5">འགྱུར་བར་བྱུང་བ་དང་།</s>
    <s id="16:6">ཡོངས་སུ་སྨིན་པ་བྱུང་བ་དང་།</s>
    <s id="16:7">ཉམས་པར་བྱུང་བ་དང་།</s>
    <s id="16:8">ཁྱད་པར་དུ་བྱུང་བ་དང་།</s>
    <s id="16:9">འོད་གསལ་བར་བྱུང་བ་དང་།</s>
    <s id="16:10">འོད་གསལ་བ་མ་ཡིན་པར་བྱུང་བ་དང་།</s>
    <s id="16:11">ཀུན་ཏུ་འགྲོ་བས་བྱུང་ [59b.7]བ་དང་།</s>
    <s id="16:12">ས་བོན་དང་བཅས་པར་བྱུང་བ་དང་།</s>
    <s id="16:13">ས་བོན་མ་ཡིན་པར་བྱུང་བ་དང་།</s>
    <s id="16:14">གཟུགས་བརྙན་དང་དབང་འབྱོར་བ་དང་ངེས་པར་བསྟན་པའི་ཕྱིར་བྱུང་བ་དང་།</s>
    <s id="16:15">གཅིག་ནས་གཅིག་ཏུ་བྱུང་བ་དང་།</s>
    <s id="16:16">སྐད་ཅིག་ཞིག་ནས་བྱུང་བ་དང་།</s>
    <s id="16:17">ཕྲད་པ་དང་བྲལ་བས་བྱུང་བ་དང་།</s>
    <s id="16:18">གནས་སྐབས་གཞན་དུ་ [60a] [60a.1]བྱུང་བ་དང་།</s>
    <s id="16:19">འཆི་འཕོ་བ་དང་སྐྱེ་བས་བྱུང་བ་དང་།</s>
    <s id="16:20">འཇིག་པ་དང་འཆགས་པས་བྱུང་བ་དང་།</s>
    <s id="16:21">སྔོན་གྱི་དུས་ན་བྱུང་བ་དང་།</s>
    <s id="16:22">འཆི་བའི་དུས་ན་བྱུང་བ་དང་།</s>
    <s id="16:23">བར་དུ་བྱུང་བ་དང་།</s>
    <s id="16:24">ཉིང་མཚམས་སྦྱོར་བའི་དུས་ན་བྱུང་བའོ། །</s>
  </p>
  <p id="17">
    <s id="17:1">ཇི་ལྟར་ན་མ་བྱུང་བ་ཡིན།</s>
  </p>
  <p id="18">
    <s id="18:1">མ་བྱུང་བ་རྣམས་ [60a.2]ནི་དུ་ཞིག །</s>
    <s id="18:2">ཅིའི་ཕྱིར་མ་བྱུང་བར་བརྟག་ཅེ་ན།</s>
  </p>
  <p id="19">
    <s id="19:1">མ་འོངས་པ་དང་འདུས་མ་བྱས་ནི་མ་བྱུང་བའོ། །</s>
  </p>
  <p id="20">
    <s id="20:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="21">
    <s id="21:1">བདག་ཐེར་ཟུག་ཏུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="21:2">ཡང་བྱུང་བ་ལས་བཟློག་པ་ནི་མ་བྱུང་བའོ། །</s>
  </p>
  <p id="22">
    <s id="22:1">ཇི་ལྟར་ན་འཛིན་པ་ཡིན།</s>
  </p>
  <p id="23">
    <s id="23:1">འཛིན་པ་ [60a.3]རྣམས་ནི་དུ་ཞིག །</s>
    <s id="23:2">ཅིའི་ཕྱིར་འཛིན་པར་བརྟག་ཅེ་ན།</s>
  </p>
  <p id="24">
    <s id="24:1">དབང་པོ་གཟུགས་ཅན་དང་།</s>
    <s id="24:2">སེམས་དང་སེམས་ལས་བྱུང་བའི་ཆོས་རྣམས་ནི་འཛིན་པར་བལྟ་སྟེ།</s>
  </p>
  <p id="25">
    <s id="25:1">ཕུང་པོ་གསུམ་དང་།</s>
    <s id="25:2">གཟུགས་དང་། འདུ་བྱེད་ཀྱི་ཕུང་པོའི་ཕྱོགས་གཅིག་དང་།</s>
    <s id="25:3">ཁམས་བཅུ་གཉིས་དང་།</s>
    <s id="25:4">སྐྱེ་མཆེད་དྲུག་ [60a.4]དང་།</s>
    <s id="25:5">ཆོས་ཀྱི་ཁམས་དང་། སྐྱེ་མཆེད་ཀྱི་ཕྱོགས་གཅིག་གོ། །</s>
  </p>
  <p id="26">
    <s id="26:1">བདག་ཟ་བ་པོར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="26:2">ཡང་མ་ཕྲད་པ་དང་ཕྲད་ནས་འཛིན་པ་དང་།</s>
    <s id="26:3">ད་ལྟར་གྱི་རང་གི་མཚན་ཉིད་སོ་སོར་འཛིན་པ་དང་།</s>
    <s id="26:4">རང་དང་སྤྱིའི་མཚན་ཉིད་དུས་ཐམས་ཅད་པའི་ཡུལ་ཐམས་ཅད་འཛིན་པ་ [60a.5]ཡང་འཛིན་པར་བལྟའོ། །</s>
  </p>
  <p id="27">
    <s id="27:1">ཚོགས་ན་རྣམ་པར་ཤེས་པ་འབྱུང་བའི་ཕྱིར་བཏགས་པ་ཅན་ཡང་འཛིན་པར་སྨྲའོ་ཞེས་བལྟ་བར་བྱའོ། །</s>
  </p>
  <p id="28">
    <s id="28:1">ཇི་ལྟར་ན་གཟུང་བ་ཡིན།</s>
  </p>
  <p id="29">
    <s id="29:1">གཟུང་བ་རྣམས་ནི་དུ་ཞིག །</s>
    <s id="29:2">ཅིའི་ཕྱིར་གཟུང་བར་བརྟག་ཅེ་ན།</s>
  </p>
  <p id="30">
    <s id="30:1">འཛིན་པ་གང་ཡིན་པ་གཟུང་བ་ཡང་དེ་ཡིན་ནོ། །</s>
  </p>
  <p id="31">
    <s id="31:1">གཟུང་བ་ [60a.6]ཡིན་ལ་འཛིན་པ་མ་ཡིན་པ་ཡང་ཡོད་དེ།</s>
  </p>
  <p id="32">
    <s id="32:1">འཛིན་པའི་སྤྱོད་ཡུལ་ཉིད་ཀྱི་དོན་ཏོ། །</s>
    <s id="32:2">ཐམས་ཅད་དོ། །</s>
  </p>
  <p id="33">
    <s id="33:1">བདག་ལ་ཡུལ་དུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="33:2">ཇི་ལྟར་ན་ཕྱི་རོལ་ཏུ་བལྟས་པ་ཡིན།</s>
  </p>
  <p id="34">
    <s id="34:1">ཕྱི་རོལ་ཏུ་བལྟས་པ་རྣམས་ནི་དུ་ཞིག །</s>
    <s id="34:2">ཅིའི་ཕྱིར་ཕྱི་རོལ་ཏུ་བལྟས་པར་བརྟག་ཅེ་ན།</s>
  </p>
  <p id="35">
    <s id="35:1">སངས་ [60a.7]རྒྱས་ཀྱི་བསྟན་པ་ལ་ཐོས་པ་ལས་བྱུང་བ་དང་།</s>
    <s id="35:2">བསམས་པ་ལས་བྱུང་བ་དང་།</s>
    <s id="35:3">དེའི་རྗེས་སུ་མཐུན་པའི་ཆོས་བསྒྲུབས་པས་ཡོངས་སུ་བསྡུས་པའི་སེམས་དང་སེམས་ལས་བྱུང་བའི་ཆོས་རྣམས་མ་གཏོགས་པར་འདོད་པ་དང་རབ་ཏུ་ལྡན་པ་ནི་ཕྱི་རོལ་ཏུ་བལྟས་པའོ། །</s>
  </p>
  <p id="36">
    <s id="36:1">ཁམས་བཞི་དང་། [60b]</s>
    <s id="36:2">[60b.1]སྐྱེ་མཆེད་གཉིས་དང་།</s>
    <s id="36:3">དེ་ལས་གཞན་པ་དག་གི་ཕྱོགས་གཅིག་གོ། །</s>
  </p>
  <p id="37">
    <s id="37:1">བདག་འདོད་ཆགས་དང་བྲལ་བ་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="37:2">ཇི་ལྟར་ན་ནང་དུ་བལྟས་པ་ཡིན།</s>
  </p>
  <p id="38">
    <s id="38:1">ནང་དུ་བལྟས་པ་རྣམས་ནི་དུ་ཞིག །</s>
    <s id="38:2">ཅིའི་ཕྱིར་ནང་དུ་བལྟས་པར་བརྟག་ཅེ་ན།</s>
  </p>
  <p id="39">
    <s id="39:1">ཕྱི་རོལ་ཏུ་ [60b.2]བལྟས་པ་ལས་བཟློག་པ་ནི་ནང་དུ་བལྟས་པའོ། །</s>
  </p>
  <p id="40">
    <s id="40:1">ཁམས་བཞི་དང་། སྐྱེ་མཆེད་གཉིས་མ་གཏོགས་པ་དེ་ལས་གཞན་པ་དག་གི་ཕྱོགས་གཅིག་གོ། །</s>
  </p>
  <p id="41">
    <s id="41:1">བདག་འདོད་ཆགས་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="41:2">ཇི་ལྟར་ན་ཉོན་མོངས་པ་ཅན་ཡིན།</s>
  </p>
  <p id="42">
    <s id="42:1">ཉོན་མོངས་ [60b.3]པ་ཅན་རྣམས་ནི་དུ་ཞིག །</s>
    <s id="42:2">ཅིའི་ཕྱིར་ཉོན་མོངས་པ་ཅན་དུ་བརྟག་ཅེ་ན།</s>
  </p>
  <p id="43">
    <s id="43:1">མི་དགེ་བ་དང་།</s>
    <s id="43:2">བསྒྲིབས་ལ་ལུང་དུ་མ་བསྟན་པ་ནི་ཉོན་མོངས་པ་ཅན་ནོ། །</s>
  </p>
  <p id="44">
    <s id="44:1">བསྒྲིབས་ལ་ལུང་དུ་མ་བསྟན་པ་ནི་</s>
    <s id="44:2">ཀུན་ཏུ་འགྲོ་བའི་ཡིད་དང་མཚུངས་པར་ལྡན་པའི་ཉོན་མོངས་པ་དང་།</s>
    <s id="44:3">ཡིད་ཀྱི་རྣམ་པར་ཤེས་པ་དང་ [60b.4]མཚུངས་པར་ལྡན་པའི་ལྷན་ཅིག་སྐྱེས་པའི་འཇིག་ཚོགས་དང་། མཐར་འཛིན་པར་ལྟ་བ་དང་།</s>
    <s id="44:4">གཟུགས་དང་། གཟུགས་མེད་པ་དང་མཚུངས་པར་ལྡན་པའོ། །</s>
  </p>
  <p id="45">
    <s id="45:1">ཕུང་པོ་རྣམས་དང་།</s>
    <s id="45:2">ཁམས་བཅུ་དང་།</s>
    <s id="45:3">སྐྱེ་མཆེད་བཞིའི་ཕྱོགས་གཅིག་གོ། །</s>
  </p>
  <p id="46">
    <s id="46:1">བདག་ཉོན་མོངས་པ་དང་ལྡན་པར་ [60b.5]མངོན་པར་ཞེན་པ་སྤང་བའི་ཕྱིར་རོ། །</s>
    <s id="46:2">ཇི་ལྟར་ན་ཉོན་མོངས་པ་ཅན་མ་ཡིན།</s>
  </p>
  <p id="47">
    <s id="47:1">ཉོན་མོངས་པ་ཅན་མ་ཡིན་པ་རྣམས་ནི་དུ་ཞིག །</s>
    <s id="47:2">ཅིའི་ཕྱིར་ཉོན་མོངས་པ་ཅན་མ་ཡིན་པར་བརྟག་ཅེ་ན།</s>
  </p>
  <p id="48">
    <s id="48:1">དགེ་བ་དང་མ་བསྒྲིབས་ལ་ལུང་དུ་མ་བསྟན་པ་ནི་ཉོན་མོངས་པ་ཅན་མ་ཡིན་པའོ། །</s>
  </p>
  <p id="49">
    <s id="49:1">ཁམས་བརྒྱད་དང་།</s>
    <s id="49:2">[60b.6]སྐྱེ་མཆེད་བརྒྱད་དང་།</s>
    <s id="49:3">ཕུང་པོ་དང་། ཁམས་དང་། སྐྱེ་མཆེད་ལྷག་མ་རྣམས་ཀྱི་ཕྱོགས་གཅིག་གོ། །</s>
  </p>
  <p id="50">
    <s id="50:1">བདག་ཉོན་མོངས་པ་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="50:2">ཇི་ལྟར་ན་འདས་པ་ཡིན།</s>
  </p>
  <p id="51">
    <s id="51:1">འདས་པ་རྣམས་ནི་དུ་ཞིག །</s>
    <s id="51:2">ཅིའི་ཕྱིར་འདས་པར་བརྟག་ཅེ་ན།</s>
  </p>
  <p id="52">
    <s id="52:1">བྱུང་ལ་ [60b.7]འགགས་པའི་མཚན་ཉིད་དང་།</s>
    <s id="52:2">རྒྱུ་དང་འབྲས་བུ་སྤྱད་ཟིན་པ་དང་།</s>
    <s id="52:3">ཀུན་ནས་ཉོན་མོངས་པ་དང་། རྣམ་པར་བྱང་བར་བྱེད་པ་ལས་ཡང་དག་པར་ཤིན་ཏུ་འདས་པ་དང་།</s>
    <s id="52:4">རྒྱུ་ཡོངས་སུ་བཟུང་ནས་ཞིག་པ་དང་།</s>
    <s id="52:5">འབྲས་བུ་དང་རང་གི་མཚན་ཉིད་ཡོད་པ་དང་། མེད་པ་དང་།</s>
    <s id="52:6">དྲན་པའི་ཀུན་ཏུ་ [61a] [61a.1]རྟོག་པའི་མཚན་མ་དང་།</s>
    <s id="52:7">ལྟོས་པས་ཀུན་ནས་ཉོན་མོངས་པའི་མཚན་མ་དང་།</s>
    <s id="52:8">བཏང་སྙོམས་ཀྱིས་རྣམ་པར་བྱང་བའི་མཚན་མ་ཡིན་པས་ཀྱང་འདས་པར་བལྟའོ། །</s>
  </p>
  <p id="53">
    <s id="53:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="54">
    <s id="54:1">བདག་འཇུག་པར་བྱེད་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="54:2">[61a.2]ཇི་ལྟར་ན་མ་འོངས་པ་ཡིན།</s>
  </p>
  <p id="55">
    <s id="55:1">མ་འོངས་པ་རྣམས་ནི་དུ་ཞིག །</s>
    <s id="55:2">ཅིའི་ཕྱིར་མ་འོངས་པར་བརྟག་ཅེ་ན།</s>
  </p>
  <p id="56">
    <s id="56:1">རྒྱུ་ཡོད་ཀྱང་མ་བྱུང་བ་དང་།</s>
    <s id="56:2">རང་གི་མཚན་ཉིད་མ་ཐོབ་པ་དང་།</s>
    <s id="56:3">རྒྱུ་དང་འབྲས་བུ་མ་སྤྱད་པ་དང་།</s>
    <s id="56:4">ཀུན་ནས་ཉོན་མོངས་པ་དང་རྣམ་པར་བྱང་བའི་དངོས་པོ་ཉེ་བར་མི་གནས་པ་དང་།</s>
    <s id="56:5">རྒྱུ་དང་ [61a.3]རང་གི་མཚན་ཉིད་ཡོད་པ་དང་། མེད་པ་དང་།</s>
    <s id="56:6">མངོན་པར་དགའ་བས་ཀུན་ནས་ཉོན་མོངས་པའི་མཚན་མ་དང་།</s>
    <s id="56:7">མངོན་པར་དགའ་བ་མེད་པས་རྣམ་པར་བྱང་བའི་མཚན་མ་ཡིན་པས་ཀྱང་མ་འོངས་པར་བལྟའོ། །</s>
  </p>
  <p id="57">
    <s id="57:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="58">
    <s id="58:1">བདག་འཇུག་པར་བྱེད་པར་མངོན་ [61a.4]པར་ཞེན་པ་སྤང་བའི་ཕྱིར་རོ། །</s>
    <s id="58:2">ཇི་ལྟར་ན་ད་ལྟར་བྱུང་བ་ཡིན།</s>
  </p>
  <p id="59">
    <s id="59:1">ད་ལྟར་བྱུང་བ་རྣམས་ནི་དུ་ཞིག །</s>
    <s id="59:2">ཅིའི་ཕྱིར་ད་ལྟར་བྱུང་བར་བརྟག་ཅེ་ན།</s>
  </p>
  <p id="60">
    <s id="60:1">བྱུང་ལ་མ་འགགས་པའི་མཚན་ཉིད་དང་།</s>
    <s id="60:2">རྒྱུ་དང་འབྲས་བུ་སྤྱད་ཟིན་པ་དང་། སྤྱད་མ་ཟིན་པ་དང་།</s>
    <s id="60:3">ཀུན་ནས་ཉོན་མོངས་པ་དང་། རྣམ་པར་བྱང་བ་ [61a.5]ཉེ་བར་གནས་པ་དང་།</s>
    <s id="60:4">འདས་པ་དང་མ་འོངས་པར་རབ་ཏུ་གཞག་པའི་རྒྱུ་དང་།</s>
    <s id="60:5">བྱེད་པ་ཉེ་བར་གནས་པས་ཀྱང་ད་ལྟར་བྱུང་བར་བལྟའོ། །</s>
  </p>
  <p id="61">
    <s id="61:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="62">
    <s id="62:1">བདག་འཇུག་པར་བྱེད་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="62:2">འདས་པ་དང་། མ་འོངས་པ་དང་། ད་ལྟར་ [61a.6]བྱུང་བ་ནི་གཏམ་གྱི་གཞི་ཡིན་ནོ། །</s>
  </p>
  <p id="63">
    <s id="63:1">མྱ་ངན་ལས་འདས་པ་ནི་མ་ཡིན་ཏེ།</s>
  </p>
  <p id="64">
    <s id="64:1">སོ་སོ་རང་གིས་རིག་པར་བྱ་བ་དང་། བརྗོད་དུ་མེད་པ་ཉིད་དང་།</s>
    <s id="64:2">བྱུང་བ་དང་། འབྱུང་བ་དང་། ད་ལྟར་གྱི་ཐ་སྙད་ཀྱི་གནས་མ་ཡིན་པའི་ཕྱིར་རོ། །</s>
    <s id="64:3">ཇི་ལྟར་ན་དགེ་བ་ཡིན།</s>
  </p>
  <p id="65">
    <s id="65:1">དགེ་བ་རྣམས་ནི་དུ་ཞིག །</s>
    <s id="65:2">ཅིའི་ [61a.7]ཕྱིར་དགེ་བར་བརྟག་ཅེ་ན།</s>
  </p>
  <p id="66">
    <s id="66:1">ངོ་བོ་ཉིད་དང་།</s>
    <s id="66:2">འབྲེལ་པ་དང་།</s>
    <s id="66:3">རྗེས་སུ་འབྲེལ་པ་དང་།</s>
    <s id="66:4">སློང་བ་དང་།</s>
    <s id="66:5">དོན་དམ་པ་དང་།</s>
    <s id="66:6">སྐྱེ་བས་འཐོབ་པ་དང་།</s>
    <s id="66:7">སྦྱོར་བ་དང་།</s>
    <s id="66:8">མདུན་དུ་བྱ་བ་དང་།</s>
    <s id="66:9">ཕན་འདོགས་པ་དང་།</s>
    <s id="66:10">ཡོངས་སུ་འཛིན་པ་དང་།</s>
    <s id="66:11">གཉེན་པོ་དང་།</s>
    <s id="66:12">ཉེ་བར་ཞི་བ་དང་།</s>
    <s id="66:13">རྒྱུ་མཐུན་པས་ཀྱང་ [61b]</s>
    <s id="66:14">[61b.1]དགེ་བར་བལྟའོ། །</s>
  </p>
  <p id="67">
    <s id="67:1">ཕུང་པོ་རྣམས་དང་།</s>
    <s id="67:2">ཁམས་བཅུ་དང་།</s>
    <s id="67:3">སྐྱེ་མཆེད་བཞིའི་ཕྱོགས་སོ། །</s>
  </p>
  <p id="68">
    <s id="68:1">བདག་ཆོས་དང་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="68:2">ངོ་བོ་ཉིད་ཀྱིས་དགེ་བ་གང་ཞེ་ན།</s>
  </p>
  <p id="69">
    <s id="69:1">དད་པ་ལ་སོགས་པ་སེམས་ལས་བྱུང་བའི་ཆོས་བཅུ་གཅིག་གོ། །</s>
  </p>
  <p id="70">
    <s id="70:1">འབྲེལ་པས་ [61b.2]དགེ་བ་གང་ཞེ་ན།</s>
  </p>
  <p id="71">
    <s id="71:1">དེ་དང་མཚུངས་པར་ལྡན་པའི་ཆོས་རྣམས་སོ། །</s>
  </p>
  <p id="72">
    <s id="72:1">རྗེས་སུ་འབྲེལ་པས་དགེ་བ་གང་ཞེ་ན།</s>
  </p>
  <p id="73">
    <s id="73:1">དེ་དག་ཉིད་ཀྱི་བག་ཆགས་གང་ཡིན་པའོ། །</s>
  </p>
  <p id="74">
    <s id="74:1">སློང་བས་དགེ་བ་གང་ཞེ་ན།</s>
  </p>
  <p id="75">
    <s id="75:1">དེས་ཀུན་ནས་བསླང་བའི་ལུས་དང་ངག་གི་ལས་སོ། །</s>
  </p>
  <p id="76">
    <s id="76:1">དོན་དམ་པས་དགེ་བ་གང་ཞེ་ན།</s>
    <s id="76:2">[61b.3]དེ་བཞིན་ཉིད་དོ། །</s>
  </p>
  <p id="77">
    <s id="77:1">སྐྱེ་བས་འཐོབ་པས་དགེ་བ་གང་ཞེ་ན།</s>
  </p>
  <p id="78">
    <s id="78:1">དགེ་བའི་ཆོས་འདི་དག་ཉིད་སྔོན་གོམས་པར་བྱས་པ་ལ་བརྟེན་ནས།</s>
  </p>
  <p id="79">
    <s id="79:1">དེའི་ངོ་བོའི་རྣམ་པར་སྨིན་པ་མངོན་པར་འགྲུབ་པ་སྟེ།</s>
  </p>
  <p id="80">
    <s id="80:1">དེས་དེ་དག་ཉིད་ལ་རང་བཞིན་གྱིས་སོ་སོར་མ་བརྟགས་པར་འདོད་པ་ཀུན་ཏུ་གནས་པའོ། །</s>
  </p>
  <p id="81">
    <s id="81:1">སྦྱོར་ [61b.4]བས་དགེ་བ་གང་ཞེ་ན།</s>
  </p>
  <p id="82">
    <s id="82:1">སྐྱེས་བུ་དམ་པ་ལ་བརྟེན་པ་དང་།</s>
    <s id="82:2">དམ་པའི་ཆོས་ཉན་པ་དང་།</s>
    <s id="82:3">ཚུལ་བཞིན་ཡིད་ལ་བྱེད་པ་དང་།</s>
    <s id="82:4">ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་ལ་བརྟེན་ནས་དགེ་བ་བསྒོམ་པའོ། །</s>
  </p>
  <p id="83">
    <s id="83:1">མདུན་དུ་བྱ་བས་དགེ་བ་གང་ཞེ་ན།</s>
  </p>
  <p id="84">
    <s id="84:1">གང་དེ་བཞིན་གཤེགས་པའམ།</s>
    <s id="84:2">མཆོད་ [61b.5]རྟེན་ནམ། གཟུགས་སུ་བྱས་པའམ། རི་མོར་བྲིས་པ་མདུན་དུ་བྱས་སམ།</s>
    <s id="84:3">ཆོས་སམ་ཆོས་ཀྱི་གཞི་གླེགས་བམ་མདུན་དུ་བྱས་ཏེ་ མཆོད་པའི་ལས་བྱེད་པའོ། །</s>
  </p>
  <p id="85">
    <s id="85:1">ཕན་འདོགས་པས་དགེ་བ་གང་ཞེ་ན།</s>
  </p>
  <p id="86">
    <s id="86:1">གང་བསྡུ་བའི་དངོས་པོ་བཞི་པོ་དག་གིས་སེམས་ཅན་ལ་ཕན་འདོགས་པའོ། །</s>
  </p>
  <p id="87">
    <s id="87:1">[61b.6]ཡོངས་སུ་འཛིན་པས་དགེ་བ་གང་ཞེ་ན།</s>
  </p>
  <p id="88">
    <s id="88:1">གང་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོའམ།</s>
    <s id="88:2">ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོས་</s>
    <s id="88:3">མཐོ་རིས་སུ་སྐྱེ་བ་ཡོངས་སུ་འཛིན་པའམ།</s>
    <s id="88:4">ཕྱུག་པོ་དང་རིགས་མཐོན་པོར་སྐྱེ་བ་ཡོངས་སུ་འཛིན་པའམ།</s>
    <s id="88:5">རྣམ་པར་ [61b.7]བྱང་བའི་རྗེས་སུ་མཐུན་པ་ཡོངས་སུ་འཛིན་པའོ། །</s>
  </p>
  <p id="89">
    <s id="89:1">གཉེན་པོས་དགེ་བ་གང་ཞེ་ན།</s>
  </p>
  <p id="90">
    <s id="90:1">གང་རྣམ་པར་སུན་འབྱིན་པ་གཉེན་པོ་དང་།</s>
    <s id="90:2">སྤོང་བ་གཉེན་པོ་དང་།</s>
    <s id="90:3">གཞི་གཉེན་པོ་དང་།</s>
    <s id="90:4">ཐག་སྲིང་བ་གཉེན་པོ་དང་།</s>
    <s id="90:5">རྣམ་པར་གནོན་པ་གཉེན་པོ་དང་།</s>
    <s id="90:6">བྲལ་བ་གཉེན་པོ་དང་།</s>
    <s id="90:7">ཉོན་མོངས་པའི་ [62a] [62a.1]སྒྲིབ་པའི་གཉེན་པོ་དང་།</s>
    <s id="90:8">ཤེས་བྱའི་སྒྲིབ་པའི་གཉེན་པོའོ། །</s>
  </p>
  <p id="91">
    <s id="91:1">ཉེ་བར་ཞི་བས་དགེ་བ་གང་ཞེ་ན།</s>
  </p>
  <p id="92">
    <s id="92:1">གང་འདོད་ཆགས་མཐའ་དག་སྤོང་བ་དང་།</s>
    <s id="92:2">ཞེ་སྡང་མཐའ་དག་སྤོང་བ་དང་།</s>
    <s id="92:3">གཏི་མུག་མཐའ་དག་སྤོང་བ་དང་།</s>
    <s id="92:4">ཉོན་མོངས་པ་མཐའ་དག་སྤོང་བ་དང་།</s>
    <s id="92:5">[62a.2]འདུ་ཤེས་དང་ཚོར་བ་འགོག་པ་དང་།</s>
    <s id="92:6">ཕུང་པོའི་ལྷག་མ་དང་བཅས་པ་དང་།</s>
    <s id="92:7">ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་དང་།</s>
    <s id="92:8">མི་གནས་པའི་མྱ་ངན་ལས་འདས་པའོ། །</s>
  </p>
  <p id="93">
    <s id="93:1">རྒྱུ་མཐུན་པས་དགེ་བ་གང་ཞེ་ན།</s>
  </p>
  <p id="94">
    <s id="94:1">ཉེ་བར་ཞི་བ་ཐོབ་པ་དེའི་དབང་གིས་ཡོན་ཏན་ཁྱད་པར་ [62a.3]ཅན་འཇིག་རྟེན་པ་དང་།</s>
    <s id="94:2">འཇིག་རྟེན་ལས་འདས་པའི་མངོན་པར་ཤེས་པ་ལ་སོགས་པ་ཐུན་མོང་དང་ཐུན་མོང་མ་ཡིན་པ་རྣམས་སོ། །</s>
  </p>
  <p id="95">
    <s id="95:1">ཇི་ལྟར་ན་མི་དགེ་བ་ཡིན།</s>
  </p>
  <p id="96">
    <s id="96:1">མི་དགེ་བ་རྣམས་ནི་དུ་ཞིག །</s>
    <s id="96:2">ཅིའི་ཕྱིར་མི་དགེ་བར་བརྟག་ཅེ་ན།</s>
  </p>
  <p id="97">
    <s id="97:1">ངོ་བོ་ཉིད་དང་།</s>
    <s id="97:2">འབྲེལ་པ་དང་།</s>
    <s id="97:3">རྗེས་སུ་འབྲེལ་པ་དང་།</s>
    <s id="97:4">[62a.4]སློང་བ་དང་།</s>
    <s id="97:5">དོན་དམ་པ་དང་།</s>
    <s id="97:6">སྐྱེ་བས་འཐོབ་པ་དང་།</s>
    <s id="97:7">སྦྱོར་བ་དང་།</s>
    <s id="97:8">མདུན་དུ་བྱ་བ་དང་།</s>
    <s id="97:9">གནོད་པ་བྱེད་པ་དང་།</s>
    <s id="97:10">ཡོངས་སུ་འཛིན་པ་དང་།</s>
    <s id="97:11">མི་མཐུན་པའི་ཕྱོགས་དང་།</s>
    <s id="97:12">བར་དུ་གཅོད་པས་ཀྱང་མི་དགེ་བར་བལྟའོ། །</s>
  </p>
  <p id="98">
    <s id="98:1">ཕུང་པོ་རྣམས་དང་།</s>
    <s id="98:2">ཁམས་བཅུ་དང་།</s>
    <s id="98:3">སྐྱེ་མཆེད་བཞིའི་ [62a.5]ཕྱོགས་སོ། །</s>
  </p>
  <p id="99">
    <s id="99:1">བདག་ཆོས་མ་ཡིན་པ་དང་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="99:2">ངོ་བོ་ཉིད་ཀྱིས་མི་དགེ་བ་གང་ཞེ་ན།</s>
  </p>
  <p id="100">
    <s id="100:1">ཡིད་དང་མཚུངས་པར་ལྡན་པ་དང་།</s>
    <s id="100:2">གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་མ་གཏོགས་པར་དེ་ལས་གཞན་པའི་ཉོན་མོངས་པ་དང་།</s>
    <s id="100:3">ཉེ་བའི་ [62a.6]ཉོན་མོངས་པ་དང་། ཉེས་པར་སྤྱོད་པ་ཀུན་ནས་སློང་བའོ། །</s>
  </p>
  <p id="101">
    <s id="101:1">འབྲེལ་བས་མི་དགེ་བ་གང་ཞེ་ན།</s>
  </p>
  <p id="102">
    <s id="102:1">ཉོན་མོངས་པ་དང་།</s>
    <s id="102:2">ཉེ་བའི་ཉོན་མོངས་པ་དེ་དག་ཉིད་དང་མཚུངས་པར་ལྡན་པའི་ཆོས་རྣམས་སོ། །</s>
  </p>
  <p id="103">
    <s id="103:1">རྗེས་སུ་འབྲེལ་བས་མི་དགེ་བ་གང་ཞེ་ན།</s>
  </p>
  <p id="104">
    <s id="104:1">དེ་དག་ཉིད་ཀྱི་བག་ཆགས་སོ། །</s>
  </p>
  <p id="105">
    <s id="105:1">སློང་བས་མི་ [62a.7]དགེ་བ་གང་ཞེ་ན།</s>
  </p>
  <p id="106">
    <s id="106:1">དེས་ཀུན་ནས་བསླང་བའི་ལུས་དང་ངག་གི་ལས་སོ། །</s>
  </p>
  <p id="107">
    <s id="107:1">དོན་དམ་པར་མི་དགེ་བ་གང་ཞེ་ན།</s>
    <s id="107:2">འཁོར་བ་ཐམས་ཅད་དོ། །</s>
  </p>
  <p id="108">
    <s id="108:1">སྐྱེ་བས་འཐོབ་པས་མི་དགེ་བ་གང་ཞེ་ན།</s>
  </p>
  <p id="109">
    <s id="109:1">འདི་ལྟ་སྟེ། མི་དགེ་བ་གོམས་པར་བྱས་པས་དེའི་ངོ་བོའི་རྣམ་པར་སྨིན་པ་མངོན་པར་འགྲུབ་པ་སྟེ།</s>
  </p>
  <p id="110">
    <s id="110:1">དེས་ [62b] [62b.1]མི་དགེ་བ་ཉིད་ལ་འདོད་པ་ཀུན་ཏུ་གནས་པའོ། །</s>
  </p>
  <p id="111">
    <s id="111:1">སྦྱོར་བས་མི་དགེ་བ་གང་ཞེ་ན།</s>
  </p>
  <p id="112">
    <s id="112:1">འདི་ལྟ་སྟེ། སྐྱེས་བུ་དམ་པ་མ་ཡིན་པ་ལ་བརྟེན་པ་དང་།</s>
    <s id="112:2">དམ་པའི་ཆོས་མ་ཡིན་པ་ཉན་པ་དང་།</s>
    <s id="112:3">ཚུལ་བཞིན་མ་ཡིན་པ་ཡིད་ལ་བྱེད་པ་ལ་བརྟེན་ནས།</s>
  </p>
  <p id="113">
    <s id="113:1">ལུས་ཀྱིས་ཉེས་པར་སྤྱད་པ་སྤྱོད་པ་དང་།</s>
    <s id="113:2">ངག་ [62b.2]དང་ཡིད་ཀྱིས་ཉེས་པར་སྤྱད་པ་སྤྱོད་པའོ། །</s>
  </p>
  <p id="114">
    <s id="114:1">མདུན་དུ་བྱ་བས་མི་དགེ་བ་གང་ཞེ་ན།</s>
  </p>
  <p id="115">
    <s id="115:1">འདི་ལྟ་སྟེ། ལྷའི་རིས་གང་ཡང་རུང་བ་ལ་བརྟེན་པ་མདུན་དུ་བྱས་ནས།</s>
  </p>
  <p id="116">
    <s id="116:1">འཚེ་བ་སྔོན་དུ་བཏང་བའམ།</s>
    <s id="116:2">ལྟ་བ་ངན་པ་སྔོན་དུ་བཏང་ནས་</s>
  </p>
  <p id="117">
    <s id="117:1">ལྷ་རྟེན་བྱེད་པ་དང་།</s>
    <s id="117:2">གང་དུ་སྐྱེ་བོ་ཕལ་པོ་ཆེ་བསོད་ནམས་ [62b.3]མ་ཡིན་པས་སྦྱོར་བ་དེར་མཆོད་པའི་ལས་ལ་སྦྱོར་བའོ། །</s>
  </p>
  <p id="118">
    <s id="118:1">གནོད་པར་བྱེད་པས་མི་དགེ་བ་གང་ཞེ་ན།</s>
  </p>
  <p id="119">
    <s id="119:1">འདི་ལྟ་སྟེ། སེམས་ཅན་རྣམས་ལ་ལུས་དང་ངག་དང་ཡིད་ཀྱིས་ལོག་པར་སྤྱོད་པའོ། །</s>
  </p>
  <p id="120">
    <s id="120:1">ཡོངས་སུ་འཛིན་པས་མི་དགེ་བ་གང་ཞེ་ན།</s>
  </p>
  <p id="121">
    <s id="121:1">འདི་ལྟ་སྟེ། ལུས་ཀྱིས་ཉེས་པར་ [62b.4]སྤྱོད་པ་སྤྱད་པའམ། ངག་དང་ཡིད་ཀྱིས་ཉེས་པར་སྤྱོད་པ་སྤྱད་པས་</s>
    <s id="121:2">ངན་འགྲོའམ་བདེ་འགྲོར་འབྲས་བུ་མི་འདོད་པ་འཕེན་པའམ། ཡོངས་སུ་རྫོགས་པར་བྱེད་པ་འཛིན་པའོ། །</s>
  </p>
  <p id="122">
    <s id="122:1">མི་མཐུན་པའི་ཕྱོགས་ཀྱིས་མི་དགེ་བ་གང་ཞེ་ན།</s>
  </p>
  <p id="123">
    <s id="123:1">གཉེན་པོའི་མི་མཐུན་པའི་ཕྱོགས་ཀྱི་ཆོས་གང་ཡིན་ [62b.5]པ་དག་གོ། །</s>
  </p>
  <p id="124">
    <s id="124:1">བར་དུ་གཅོད་པས་མི་དགེ་བ་གང་ཞེ་ན།</s>
  </p>
  <p id="125">
    <s id="125:1">དགེ་བའི་བར་ཆད་བྱེད་པའི་ཆོས་གང་ཡིན་པ་དག་གོ། །</s>
  </p>
  <p id="126">
    <s id="126:1">ཇི་ལྟར་ན་ལུང་དུ་མ་བསྟན་པ་ཡིན།</s>
  </p>
  <p id="127">
    <s id="127:1">ལུང་དུ་མ་བསྟན་པ་རྣམས་ནི་དུ་ཞིག །</s>
    <s id="127:2">ཅིའི་ཕྱིར་ལུང་དུ་མ་བསྟན་པར་བརྟག་ཅེ་ན།</s>
  </p>
  <p id="128">
    <s id="128:1">ངོ་བོ་ཉིད་དང་།</s>
    <s id="128:2">འབྲེལ་པ་དང་།</s>
    <s id="128:3">རྗེས་སུ་འབྲེལ་པ་དང་།</s>
    <s id="128:4">སློང་བ་དང་།</s>
    <s id="128:5">དོན་དམ་པ་ [62b.6]དང་།</s>
    <s id="128:6">སྐྱེ་བས་འཐོབ་པ་དང་།</s>
    <s id="128:7">སྦྱོར་བ་དང་།</s>
    <s id="128:8">མདུན་དུ་བྱ་བ་དང་།</s>
    <s id="128:9">ཕན་འདོགས་པ་དང་།</s>
    <s id="128:10">ཉེ་བར་སྤྱོད་པ་དང་།</s>
    <s id="128:11">ཡོངས་སུ་འཛིན་པ་དང་།</s>
    <s id="128:12">གཉེན་པོ་དང་།</s>
    <s id="128:13">ཉེ་བར་ཞི་བ་དང་།</s>
    <s id="128:14">རྒྱུ་མཐུན་པས་ཀྱང་ལུང་དུ་མ་བསྟན་པར་བལྟའོ། །</s>
  </p>
  <p id="129">
    <s id="129:1">ཁམས་བརྒྱད་དང་།</s>
    <s id="129:2">སྐྱེ་མཆེད་བརྒྱད་དང་།</s>
    <s id="129:3">ཕུང་པོ་དང་ཁམས་དང་སྐྱེ་མཆེད་ལྷག་མ་རྣམས་ཀྱི་ཕྱོགས་ [62b.7]གཅིག་གོ། །</s>
  </p>
  <p id="130">
    <s id="130:1">བདག་ལ་ཆོས་དང་ཆོས་མ་ཡིན་པ་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="130:2">ངོ་བོ་ཉིད་ཀྱིས་ལུང་དུ་མ་བསྟན་པ་གང་ཞེ་ན།</s>
  </p>
  <p id="131">
    <s id="131:1">ཁམས་དང་སྐྱེ་མཆེད་གཟུགས་ཅན་བརྒྱད་དང་།</s>
    <s id="131:2">མཚུངས་པར་ལྡན་པ་དང་བཅས་པའི་ཡིད་དང་།</s>
    <s id="131:3">སྲོག་གི་དབང་པོ་དང་།</s>
    <s id="131:4">རིས་མཐུན་པ་དང་།</s>
    <s id="131:5">མིང་གི་ [63a] [63a.1]ཚོགས་དང་།</s>
    <s id="131:6">ཚིག་གི་ཚོགས་དང་།</s>
    <s id="131:7">ཡི་གེའི་ཚོགས་སོ། །</s>
  </p>
  <p id="132">
    <s id="132:1">འབྲེལ་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="133">
    <s id="133:1">སྡང་བ་ཡང་མ་ཡིན།</s>
  </p>
  <p id="134">
    <s id="134:1">དང་བ་ཡང་མ་ཡིན་པའི་སེམས་སུ་གྱུར་པའི་མིང་དང་ཚིག་དང་ཡི་གེ་དེ་དག་ཉིད་ཀྱིས་ཡོངས་སུ་ཟིན་པའི་སེམས་དང་སེམས་ལས་བྱུང་བའི་ཆོས་ [63a.2]རྣམས་སོ། །</s>
  </p>
  <p id="135">
    <s id="135:1">རྗེས་སུ་འབྲེལ་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="136">
    <s id="136:1">དེ་དག་ཉིད་ཀྱིས་བརྗོད་པའི་བག་ཆགས་སོ། །</s>
  </p>
  <p id="137">
    <s id="137:1">སློང་བས་ལུང་དུ་མ་བསྟན་པ་གང་ཞེ་ན།</s>
  </p>
  <p id="138">
    <s id="138:1">དེ་དག་ཉིད་ཀྱིས་ཡོངས་སུ་ཟིན་པའི་སེམས་དང་སེམས་ལས་བྱུང་བའི་ཆོས་རྣམས་ཀྱིས་གང་ཀུན་ནས་བསླང་བའི་ལུས་དང་ངག་གི་ལས་ [63a.3]སོ། །</s>
  </p>
  <p id="139">
    <s id="139:1">དོན་དམ་པར་ལུང་དུ་མ་བསྟན་པ་གང་ཞེ་ན།</s>
  </p>
  <p id="140">
    <s id="140:1">ནམ་མཁའ་དང་སོ་སོར་བརྟགས་པ་མ་ཡིན་པས་འགོག་པའོ། །</s>
  </p>
  <p id="141">
    <s id="141:1">སྐྱེ་བས་འཐོབ་པའི་ལུང་དུ་མ་བསྟན་པ་གང་ཞེ་ན།</s>
  </p>
  <p id="142">
    <s id="142:1">མི་དགེ་བའི་ཆོས་རྣམས་དང་།</s>
    <s id="142:2">དགེ་བ་ཟག་པ་དང་བཅས་པའི་ཆོས་རྣམས་ཀྱི་རྣམ་པར་སྨིན་པའོ། །</s>
  </p>
  <p id="143">
    <s id="143:1">སྦྱོར་བས་ [63a.4]ལུང་དུ་མ་བསྟན་པ་གང་ཞེ་ན།</s>
  </p>
  <p id="144">
    <s id="144:1">ཉོན་མོངས་པ་ཅན་ཡང་མ་ཡིན་པ་དང་།</s>
    <s id="144:2">དགེ་བ་ཡང་མ་ཡིན་པའི་སེམས་དང་ལྡན་པའི་སྤྱོད་ལམ་དང་བཟོའི་གནས་སོ། །</s>
  </p>
  <p id="145">
    <s id="145:1">མདུན་དུ་བྱ་བས་ལུང་དུ་མ་བསྟན་པ་གང་ཞེ་ན།</s>
  </p>
  <p id="146">
    <s id="146:1">འདི་ལྟ་སྟེ། ལྷའི་རིས་གང་ཡང་རུང་བ་ལ་བརྟེན་པ་མདུན་དུ་བྱས་ནས།</s>
  </p>
  <p id="147">
    <s id="147:1">འཚེ་བའམ་ལྟ་ [63a.5]བ་ངན་པ་རྣམ་པར་སྤངས་ཏེ།</s>
  </p>
  <p id="148">
    <s id="148:1">ལྷ་རྟེན་བྱེད་པ་དང་།</s>
    <s id="148:2">གང་དུ་སྐྱེ་བོ་ཕལ་པོ་ཆེ་བསོད་ནམས་ཀྱང་མི་བསྐྱེད་ལ་བསོད་ནམས་མ་ཡིན་པའང་མི་བསྐྱེད་པར་ལྷ་རྟེན་འཛུགས་པའོ། །</s>
  </p>
  <p id="149">
    <s id="149:1">ཕན་འདོགས་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="150">
    <s id="150:1">འདི་ལྟ་སྟེ། བྲན་དང་། གླ་མི་དང་། ལས་བྱེད་པ་རྣམས་དང་། [63a.6]བུ་དང་ཆུང་མ་རྣམས་ལ་</s>
    <s id="150:2">སྡང་བ་ཡང་མ་ཡིན།</s>
  </p>
  <p id="151">
    <s id="151:1">དང་བ་ཡང་མ་ཡིན་པའི་སེམས་ཀྱིས་སྦྱིན་པ་བྱིན་པའོ། །</s>
  </p>
  <p id="152">
    <s id="152:1">ཉེ་བར་སྤྱད་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="153">
    <s id="153:1">འདི་ལྟ་སྟེ། སོ་སོར་བརྟགས་པ་མ་ཡིན་པ།</s>
    <s id="153:2">ཉོན་མོངས་པ་ཅན་མ་ཡིན་པའི་སེམས་ཀྱིས་ལོངས་སྤྱོད་དམས་སྤྱད་པའོ། །</s>
  </p>
  <p id="154">
    <s id="154:1">ཡོངས་སུ་ [63a.7]འཛིན་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="155">
    <s id="155:1">འདི་ལྟ་སྟེ། བཟོའི་གནས་ལ་གོམས་པའི་ཕྱིར་</s>
    <s id="155:2">མ་འོངས་པ་ན་དེའི་ངོ་བོའི་ལུས་ཡོངས་སུ་འཛིན་པར་བྱེད་པ་སྟེ།</s>
  </p>
  <p id="156">
    <s id="156:1">དེ་ལ་མྱུར་བ་མྱུར་བར་བཟོའི་གནས་དེ་དག་ལ་བསླབ་པ་མཐར་ཕྱིན་པར་འགྱུར་བའོ། །</s>
  </p>
  <p id="157">
    <s id="157:1">གཉེན་པོས་ལུང་དུ་མ་བསྟན་པ་གང་ཞེ་ན།</s>
  </p>
  <p id="158">
    <s id="158:1">འདི་ལྟ་སྟེ། [63b] [63b.1]སོ་སོར་མ་བརྟགས་པས་སྨན་བསྟེན་པའོ། །</s>
  </p>
  <p id="159">
    <s id="159:1">ཉེ་བར་ཞི་བས་ལུང་དུ་མ་བསྟན་པ་གང་ཞེ་ན།</s>
  </p>
  <p id="160">
    <s id="160:1">གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་སྟེ།</s>
  </p>
  <p id="161">
    <s id="161:1">ཞི་གནས་དང་ལྡན་པའི་ཕྱིར་རོ། །</s>
    <s id="161:2">རྒྱུ་མཐུན་པས་ལུང་དུ་མ་བསྟན་པ་གང་ཞེ་ན།</s>
  </p>
  <p id="162">
    <s id="162:1">སྤྲུལ་པའི་སེམས་དང་ལྷན་ཅིག་སྐྱེས་པའོ། །</s>
  </p>
  <p id="163">
    <s id="163:1">[63b.2]ཡང་བསྟན་པས་ཀྱང་དགེ་བ་དང་མི་དགེ་བ་དང་ལུང་དུ་མ་བསྟན་པར་བལྟ་སྟེ།</s>
  </p>
  <p id="164">
    <s id="164:1">དེ་ཡང་གང་ཞེ་ན།</s>
    <s id="164:2">གང་སངས་རྒྱས་རྣམས་དང་།</s>
    <s id="164:3">བྱང་ཆུབ་སེམས་དཔའ་དམ་པའི་ཕ་རོལ་ཏུ་སོན་པ་རྣམས་ཀྱིས་སེམས་ཅན་ལ་ཕན་གདགས་པའི་ཕྱིར་སྟོན་པ་སྟེ།</s>
  </p>
  <p id="165">
    <s id="165:1">དེ་ན་དེ་དག་དེ་བཞིན་དུ་ཡོངས་སུ་གྲུབ་པ་ནི་ [63b.3]གང་ཡང་མེད་དོ། །</s>
  </p>
  <p id="166">
    <s id="166:1">ཇི་ལྟར་ན་འདོད་པ་དང་རབ་ཏུ་ལྡན་པ་ཡིན།</s>
  </p>
  <p id="167">
    <s id="167:1">འདོད་པ་དང་རབ་ཏུ་ལྡན་པ་རྣམས་ནི་དུ་ཞིག །</s>
    <s id="167:2">ཅིའི་ཕྱིར་འདོད་པ་དང་རབ་ཏུ་ལྡན་པར་བརྟག་ཅེ་ན།</s>
  </p>
  <p id="168">
    <s id="168:1">འདོད་ཆགས་དང་མ་བྲལ་བའི་དགེ་བ་ཟག་པ་དང་བཅས་པ་དང་།</s>
    <s id="168:2">མི་དགེ་བ་དང་ལུང་དུ་མ་བསྟན་པ་ནི་འདོད་པ་དང་རབ་ཏུ་ལྡན་པར་བལྟའོ། །</s>
  </p>
  <p id="169">
    <s id="169:1">ཁམས་བཞི་ [63b.4]དང་།</s>
    <s id="169:2">སྐྱེ་མཆེད་གཉིས་དང་།</s>
    <s id="169:3">དེ་ལས་གཞན་པའི་ཕུང་པོ་དང་། ཁམས་དང་། སྐྱེ་མཆེད་རྣམས་ཀྱི་ཕྱོགས་གཅིག་གོ། །</s>
  </p>
  <p id="170">
    <s id="170:1">བདག་འདོད་པ་ལ་འདོད་ཆགས་དང་མ་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="170:2">ཇི་ལྟར་ན་གཟུགས་དང་རབ་ཏུ་ལྡན་པ་ཡིན།</s>
  </p>
  <p id="171">
    <s id="171:1">གཟུགས་དང་རབ་ [63b.5]ཏུ་ལྡན་པ་རྣམས་ནི་དུ་ཞིག །</s>
    <s id="171:2">ཅིའི་ཕྱིར་གཟུགས་དང་རབ་ཏུ་ལྡན་པར་བརྟག་ཅེ་ན།</s>
  </p>
  <p id="172">
    <s id="172:1">འདོད་པ་ལ་འདོད་ཆགས་དང་བྲལ་ལ།</s>
    <s id="172:2">གཟུགས་ལ་འདོད་ཆགས་དང་མ་བྲལ་བའི་</s>
    <s id="172:3">དགེ་བ་དང་། ལུང་དུ་མ་བསྟན་པ་ནི་གཟུགས་དང་རབ་ཏུ་ལྡན་པར་བལྟའོ། །</s>
  </p>
  <p id="173">
    <s id="173:1">ཁམས་བཞི་དང་སྐྱེ་མཆེད་གཉིས་མ་ [63b.6]གཏོགས་པར་དེ་ལས་གཞན་པའི་ཕུང་པོ་དང་། ཁམས་དང་སྐྱེ་མཆེད་རྣམས་ཀྱི་ཕྱོགས་གཅིག་གོ། །</s>
  </p>
  <p id="174">
    <s id="174:1">བདག་འདོད་པ་ལ་འདོད་ཆགས་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="174:2">ཇི་ལྟར་ན་གཟུགས་མེད་པ་དང་རབ་ཏུ་ལྡན་པ་ཡིན།</s>
  </p>
  <p id="175">
    <s id="175:1">གཟུགས་མེད་པ་དང་རབ་ཏུ་ལྡན་པ་རྣམས་ནི་ [63b.7]དུ་ཞིག །</s>
    <s id="175:2">ཅིའི་ཕྱིར་གཟུགས་མེད་པ་དང་རབ་ཏུ་ལྡན་པར་བརྟག་ཅེ་ན།</s>
  </p>
  <p id="176">
    <s id="176:1">གཟུགས་ལ་འདོད་ཆགས་དང་བྲལ་ལ།</s>
    <s id="176:2">གཟུགས་མེད་པ་ལ་འདོད་ཆགས་དང་མ་བྲལ་བའི་དགེ་བ་དང་ལུང་དུ་མ་བསྟན་པ་ནི་གཟུགས་མེད་པ་དང་རབ་ཏུ་ལྡན་པར་བལྟའོ། །</s>
  </p>
  <p id="177">
    <s id="177:1">ཕུང་པོ་བཞི་དང་། ཁམས་གསུམ་དང་ [64a] [64a.1]སྐྱེ་མཆེད་གཉིས་ཀྱི་ཕྱོགས་སོ། །</s>
  </p>
  <p id="178">
    <s id="178:1">བདག་གཟུགས་ལ་འདོད་ཆགས་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="178:2">འདོད་ཆགས་དང་བྲལ་བ་ཉིད་ཀྱང་། ཕྱོགས་གཅིག་ལས་འདོད་ཆགས་དང་བྲལ་བ་ཉིད་དང་།</s>
    <s id="178:3">མཐའ་དག་ལས་འདོད་ཆགས་དང་བྲལ་བ་ཉིད་ [64a.2]དང་།</s>
    <s id="178:4">རྟོགས་པས་འདོད་ཆགས་དང་བྲལ་བ་ཉིད་དང་།</s>
    <s id="178:5">གནོན་པའི་འདོད་ཆགས་དང་བྲལ་བ་ཉིད་དང་།</s>
    <s id="178:6">ལེགས་པར་བཏོན་པའི་འདོད་ཆགས་དང་བྲལ་བ་ཉིད་དུ་བལྟའོ། །</s>
  </p>
  <p id="179">
    <s id="179:1">ཡང་འདོད་ཆགས་དང་བྲལ་བ་ཉིད་བཅུ་སྟེ།</s>
  </p>
  <p id="180">
    <s id="180:1">རང་བཞིན་གྱིས་འདོད་ཆགས་དང་བྲལ་བ་ཉིད་དང་།</s>
    <s id="180:2">གནོད་ [64a.3]པས་འདོད་ཆགས་དང་བྲལ་བ་ཉིད་དང་།</s>
    <s id="180:3">ཉེ་བར་བརྟན་པས་འདོད་ཆགས་དང་བྲལ་བ་ཉིད་དང་།</s>
    <s id="180:4">ཕུལ་དུ་བྱུང་བས་འདོད་ཆགས་དང་བྲལ་བ་ཉིད་དང་།</s>
    <s id="180:5">རྨོངས་པས་འདོད་ཆགས་དང་བྲལ་བ་ཉིད་དང་།</s>
    <s id="180:6">གཉེན་པོས་འདོད་ཆགས་དང་བྲལ་བ་ཉིད་དང་།</s>
    <s id="180:7">ཡོངས་སུ་ཤེས་པས་འདོད་ [64a.4]ཆགས་དང་བྲལ་བ་ཉིད་དང་།</s>
    <s id="180:8">སྤང་བས་འདོད་ཆགས་དང་བྲལ་བ་ཉིད་དང་།</s>
    <s id="180:9">གོང་མ་དང་བཅས་པའི་འདོད་ཆགས་དང་བྲལ་བ་ཉིད་དང་།</s>
    <s id="180:10">གོང་ན་མེད་པའི་འདོད་ཆགས་དང་བྲལ་བ་ཉིད་དོ། །</s>
  </p>
  <p id="181">
    <s id="181:1">རང་བཞིན་གྱིས་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="182">
    <s id="182:1">སྡུག་བསྔལ་གྱི་ཚོར་བ་ [64a.5]དང་།</s>
    <s id="182:2">སྡུག་བསྔལ་གྱི་ཚོར་བའི་གནས་ཀྱི་ཆོས་རྣམས་ལ་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="183">
    <s id="183:1">གནོད་པས་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="184">
    <s id="184:1">འཁྲིག་པ་ལ་ཞུགས་པ་གདུང་བ་དང་བྲལ་ནས་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="185">
    <s id="185:1">ཉེ་བར་བརྟན་པས་འདོད་ཆགས་དང་བྲལ་བ་ [64a.6]ཉིད་གང་ཞེ་ན།</s>
  </p>
  <p id="186">
    <s id="186:1">འདྲངས་པར་ཟོས་པ་ཟས་ཞིམ་པོ་ལ་ཡང་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="187">
    <s id="187:1">ཕུལ་དུ་བྱུང་བས་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="188">
    <s id="188:1">ཐབས་ཤིན་ཏུ་ཆེན་པོ་ཐོབ་པ།</s>
    <s id="188:2">ཐབས་དམའ་བ་ལ་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="189">
    <s id="189:1">རྨོངས་པས་འདོད་ཆགས་དང་བྲལ་བ་ཉིད་ [64a.7]གང་ཞེ་ན།</s>
  </p>
  <p id="190">
    <s id="190:1">བྱིས་པ་རྣམས་མྱ་ངན་ལས་འདས་པ་ལ་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="191">
    <s id="191:1">གཉེན་པོས་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="192">
    <s id="192:1">འཇིག་རྟེན་པའམ་འཇིག་རྟེན་ལས་འདས་པའི་ལམ་གྱིས་ཉོན་མོངས་པ་སྤོང་བ་གང་ཡིན་པའོ། །</s>
  </p>
  <p id="193">
    <s id="193:1">ཡོངས་སུ་ཤེས་པས་འདོད་ཆགས་དང་ [64b] [64b.1]བྲལ་བ་ཉིད་གང་ཞེ་ན།</s>
  </p>
  <p id="194">
    <s id="194:1">མཐོང་བའི་ལམ་ཐོབ་པ།</s>
    <s id="194:2">ཁམས་གསུམ་པ་ལ་གང་མི་འཕྲོད་པར་འཛིན་པ་ཉིད་དོ། །</s>
  </p>
  <p id="195">
    <s id="195:1">སྤོང་བས་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="196">
    <s id="196:1">ས་དང་སར་ཉོན་མོངས་པ་རབ་ཏུ་སྤོང་བའི་མི་མཐུན་པར་འཛིན་པ་ཉིད་གང་ཡིན་པའོ། །</s>
  </p>
  <p id="197">
    <s id="197:1">གོང་མ་དང་བཅས་པའི་འདོད་ [64b.2]ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="198">
    <s id="198:1">འཇིག་རྟེན་པ་དང་།</s>
    <s id="198:2">ཉན་ཐོས་དང་།</s>
    <s id="198:3">རང་སངས་རྒྱས་རྣམས་ཀྱི་འདོད་ཆགས་དང་བྲལ་བ་ཉིད་གང་ཡིན་པའོ། །</s>
  </p>
  <p id="199">
    <s id="199:1">གོང་ན་མེད་པའི་འདོད་ཆགས་དང་བྲལ་བ་ཉིད་གང་ཞེ་ན།</s>
  </p>
  <p id="200">
    <s id="200:1">སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་འདོད་ཆགས་དང་ [64b.3]བྲལ་བ་ཉིད་གང་ཡིན་པ་སྟེ།</s>
  </p>
  <p id="201">
    <s id="201:1">སེམས་ཅན་ཐམས་ཅད་ལ་ཕན་པ་དང་བདེ་བའི་གནས་ཡིན་པའི་ཕྱིར་རོ། །</s>
    <s id="201:2">ཇི་ལྟར་ན་སློབ་པ་ཡིན།</s>
  </p>
  <p id="202">
    <s id="202:1">སློབ་པ་རྣམས་ནི་དུ་ཞིག །</s>
    <s id="202:2">ཅིའི་ཕྱིར་སློབ་པར་བརྟག་ཅེ་ན།</s>
  </p>
  <p id="203">
    <s id="203:1">ཐར་པ་ལ་བརྩོན་པའི་དགེ་བ་ནི་སློབ་པར་བལྟའོ། །</s>
  </p>
  <p id="204">
    <s id="204:1">ཕུང་པོ་རྣམས་དང་། [64b.4]ཁམས་བཅུ་དང་། སྐྱེ་མཆེད་བཞིའི་ཕྱོགས་སོ། །</s>
  </p>
  <p id="205">
    <s id="205:1">བདག་ཐར་པ་ལ་བརྩོན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="205:2">ཇི་ལྟར་ན་མི་སློབ་པ་ཡིན།</s>
  </p>
  <p id="206">
    <s id="206:1">མི་སློབ་པ་རྣམས་ནི་དུ་ཞིག །</s>
    <s id="206:2">ཅིའི་ཕྱིར་མི་སློབ་པར་བརྟག་ཅེ་ན།</s>
  </p>
  <p id="207">
    <s id="207:1">བསླབ་པ་མཐར་ཕྱིན་པའི་དགེ་བ་ནི་མི་སློབ་པར་བལྟའོ། །</s>
  </p>
  <p id="208">
    <s id="208:1">[64b.5]ཕུང་པོ་རྣམས་དང་། ཁམས་བཅུ་དང་། སྐྱེ་མཆེད་བཞིའི་ཕྱོགས་སོ། །</s>
  </p>
  <p id="209">
    <s id="209:1">བདག་གྲོལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="209:2">ཇི་ལྟར་ན་སློབ་པ་ཡང་མ་ཡིན་མི་སློབ་པ་ཡང་མ་ཡིན།</s>
  </p>
  <p id="210">
    <s id="210:1">སློབ་པ་ཡང་མ་ཡིན་མི་སློབ་པ་ཡང་མ་ཡིན་པ་རྣམས་ནི་དུ་ཞིག །</s>
    <s id="210:2">ཅིའི་ཕྱིར་སློབ་པ་ [64b.6]ཡང་མ་ཡིན་མི་སློབ་པ་ཡང་མ་ཡིན་པར་བརྟག་ཅེ་ན།</s>
  </p>
  <p id="211">
    <s id="211:1">སོ་སོའི་སྐྱེ་བོའི་དགེ་བ་དང་།</s>
    <s id="211:2">མི་དགེ་བ་དང་ལུང་དུ་མ་བསྟན་པ་དང་།</s>
    <s id="211:3">སློབ་པའི་ཉོན་མོངས་པ་ཅན་དང་།</s>
    <s id="211:4">ལུང་དུ་མ་བསྟན་པ་དང་།</s>
    <s id="211:5">མི་སློབ་པའི་ལུང་དུ་མ་བསྟན་པ་དང་།</s>
    <s id="211:6">འདུས་མ་བྱས་ནི་སློབ་པ་ཡང་མ་ཡིན་མི་སློབ་པ་ཡང་མ་ [64b.7]ཡིན་པར་བལྟའོ། །</s>
  </p>
  <p id="212">
    <s id="212:1">ཁམས་བརྒྱད་དང་།</s>
    <s id="212:2">སྐྱེ་མཆེད་བརྒྱད་དང་།</s>
    <s id="212:3">དེ་ལས་གཞན་པའི་ཕུང་པོ་དང་ཁམས་དང་སྐྱེ་མཆེད་རྣམས་ཀྱི་ཕྱོགས་གཅིག་གོ། །</s>
    <s id="212:4">བདག་གྲོལ་བ་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="212:5">ཇི་ལྟར་ན་མཐོང་བས་སྤང་བར་བྱ་བ་ཡིན།</s>
  </p>
  <p id="213">
    <s id="213:1">མཐོང་བས་སྤང་བར་བྱ་བ་ [65a] [65a.1]རྣམས་ནི་དུ་ཞིག །</s>
    <s id="213:2">ཅིའི་ཕྱིར་མཐོང་བས་སྤང་བར་བྱ་བར་བརྟག་ཅེ་ན།</s>
  </p>
  <p id="214">
    <s id="214:1">ཉོན་མོངས་པ་ཅན་གྱི་ལྟ་བ་ཀུན་ཏུ་བརྟགས་པ་རྣམས་དང་།</s>
    <s id="214:2">ཐེ་ཚོམ་དང་ལྟ་བའི་གནས་དང་ལྟ་བ་ལ་ལོག་པར་ཞུགས་པའི་ཉོན་མོངས་པ་དང་ཉེ་བའི་ཉོན་མོངས་པ་གང་ཡིན་པ་དག་དང་།</s>
    <s id="214:3">གང་ [65a.2]ཡང་ལྟ་བས་ཀུན་ནས་བསླང་བའི་ལུས་ཀྱི་ལས་དང་། ངག་གི་ལས་དང་།</s>
    <s id="214:4">ངན་སོང་བའི་ཕུང་པོ་དང་། ཁམས་དང་། སྐྱེ་མཆེད་ཐམས་ཅད་ནི་མཐོང་བས་སྤང་བར་བྱ་བར་བལྟའོ། །</s>
  </p>
  <p id="215">
    <s id="215:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="216">
    <s id="216:1">བདག་མཐོང་བ་ཕུན་སུམ་ཚོགས་པར་མངོན་པར་ཞེན་པ་ [65a.3]སྤང་བའི་ཕྱིར་རོ། །</s>
    <s id="216:2">ཇི་ལྟར་ན་བསྒོམ་པས་སྤང་བར་བྱ་བ་ཡིན།</s>
  </p>
  <p id="217">
    <s id="217:1">བསྒོམ་པས་སྤང་བར་བྱ་བ་རྣམས་ནི་དུ་ཞིག །</s>
    <s id="217:2">ཅིའི་ཕྱིར་བསྒོམ་པས་སྤང་བར་བྱ་བར་བརྟག་ཅེ་ན།</s>
  </p>
  <p id="218">
    <s id="218:1">མཐོང་བའི་ལམ་ཐོབ་པ་དེ་ཡན་ཆད་ཀྱི་མཐོང་བས་སྤང་བར་བྱ་བ་ལས་བཟློག་པ་ཟག་པ་དང་བཅས་པའི་ཆོས་རྣམས་ [65a.4]སོ། །</s>
  </p>
  <p id="219">
    <s id="219:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="220">
    <s id="220:1">བདག་སྒོམ་པ་ཕུན་སུམ་ཚོགས་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="220:2">ཇི་ལྟར་ན་སྤང་བར་བྱ་བ་མ་ཡིན།</s>
  </p>
  <p id="221">
    <s id="221:1">སྤང་བར་བྱ་བ་མ་ཡིན་པ་རྣམས་ནི་དུ་ཞིག །</s>
    <s id="221:2">ཅིའི་ཕྱིར་སྤང་བར་བྱ་བ་མ་ཡིན་པར་བརྟག་ཅེ་ན།</s>
  </p>
  <p id="222">
    <s id="222:1">ཟག་པ་མེད་པ་ནི་སྤང་བར་ [65a.5]བྱ་བ་མ་ཡིན་པར་བལྟའོ། །</s>
  </p>
  <p id="223">
    <s id="223:1">ངེས་པར་འབྱེད་པའི་ཆ་དང་མཐུན་པ་མ་གཏོགས་པར་ཕུང་པོ་རྣམས་དང་།</s>
    <s id="223:2">ཁམས་གསུམ་དང་། སྐྱེ་མཆེད་གཉིས་ཀྱི་ཕྱོགས་སོ། །</s>
  </p>
  <p id="224">
    <s id="224:1">བདག་གྲུབ་པར་མངོན་པར་ཞེན་པ་སྤང་པའི་ཕྱིར་རོ། །</s>
    <s id="224:2">ཇི་ལྟར་ན་རྟེན་ཅིང་འབྲེལ་པར་འབྱུང་བ་ཡིན།</s>
  </p>
  <p id="225">
    <s id="225:1">རྟེན་ཅིང་ [65a.6]འབྲེལ་པར་འབྱུང་བ་རྣམས་ནི་དུ་ཞིག །</s>
    <s id="225:2">ཅིའི་ཕྱིར་རྟེན་ཅིང་འབྲེལ་བར་འབྱུང་བར་བརྟག་ཅེ་ན།</s>
  </p>
  <p id="226">
    <s id="226:1">མཚན་ཉིད་དང་།</s>
    <s id="226:2">ཡན་ལག་རྣམ་པར་དབྱེ་བ་དང་།</s>
    <s id="226:3">ཡན་ལག་མདོར་བསྡུ་བ་དང་།</s>
    <s id="226:4">ཡན་ལག་རྐྱེན་ཉིད་དུ་རྣམ་པར་གཞག་པ་དང་།</s>
    <s id="226:5">ཡན་ལག་གི་ལས་རྣམ་པར་གཞག་པ་དང་།</s>
    <s id="226:6">ཡན་ [65a.7]ལག་ཀུན་ནས་ཉོན་མོངས་པར་བསྡུ་བ་དང་།</s>
    <s id="226:7">དོན་དང་།</s>
    <s id="226:8">ཟབ་པ་དང་།</s>
    <s id="226:9">རབ་ཏུ་དབྱེ་བ་དང་།</s>
    <s id="226:10">ལུགས་དང་མཐུན་པ་དང་།</s>
    <s id="226:11">ལུགས་དང་མི་མཐུན་པས་ཀྱང་རྟེན་ཅིང་འབྲེལ་བར་འབྱུང་བར་བལྟའོ། །</s>
  </p>
  <p id="227">
    <s id="227:1">ཆོས་ཀྱི་ཁམས་དང་།</s>
    <s id="227:2">ཆོས་ཀྱི་སྐྱེ་མཆེད་ཀྱི་ཕྱོགས་གཅིག་མ་གཏོགས་པ་ཐམས་ཅད་དོ།</s>
  </p>
  <p id="228">
    <s id="228:1">[65b] [65b.1]བདག་དང་ཆོས་རྒྱུ་མེད་པ་དང་མི་མཐུན་པའི་རྒྱུ་ལས་བྱུང་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="228:2">མཚན་ཉིད་ཀྱིས་ཇི་ལྟ་བུ་ཞེ་ན།</s>
  </p>
  <p id="229">
    <s id="229:1">གཡོ་བ་མེད་པའི་རྐྱེན་ལས་བྱུང་བ་དང་།</s>
    <s id="229:2">མི་རྟག་པའི་རྐྱེན་ལས་བྱུང་བ་དང་།</s>
    <s id="229:3">ནུས་པའི་རྐྱེན་ལས་བྱུང་བའི་ཕྱིར་རོ། །</s>
    <s id="229:4">ཡན་ལག་རྣམ་པར་དབྱེ་བས་ [65b.2]ཇི་ལྟ་བུ་ཞེ་ན།</s>
  </p>
  <p id="230">
    <s id="230:1">ཡན་ལག་བཅུ་གཉིས་རྣམས་ཏེ། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ནི།</s>
    <s id="230:2">མ་རིག་པ་དང་།</s>
    <s id="230:3">འདུ་བྱེད་དང་།</s>
    <s id="230:4">རྣམ་པར་ཤེས་པ་དང་།</s>
    <s id="230:5">མིང་དང་གཟུགས་དང་།</s>
    <s id="230:6">སྐྱེ་མཆེད་དྲུག་དང་།</s>
    <s id="230:7">རེག་པ་དང་།</s>
    <s id="230:8">ཚོར་བ་དང་།</s>
    <s id="230:9">སྲེད་པ་དང་།</s>
    <s id="230:10">ལེན་པ་དང་།</s>
    <s id="230:11">[65b.3]སྲིད་པ་དང་།</s>
    <s id="230:12">སྐྱེ་བ་དང་།</s>
    <s id="230:13">རྒ་ཤིའོ། །</s>
  </p>
  <p id="231">
    <s id="231:1">ཡན་ལག་མདོར་བསྡུ་བས་ཇི་ལྟ་བུ་ཞེ་ན།</s>
  </p>
  <p id="232">
    <s id="232:1">འཕེན་པའི་ཡན་ལག་དང་།</s>
    <s id="232:2">འཕངས་པའི་ཡན་ལག་དང་།</s>
    <s id="232:3">མངོན་པར་འགྲུབ་པར་བྱེད་པའི་ཡན་ལག་དང་།</s>
    <s id="232:4">མངོན་པར་གྲུབ་པའི་ཡན་ལག་གོ། །</s>
  </p>
  <p id="233">
    <s id="233:1">འཕེན་པའི་ཡན་ལག་གང་ཞེ་ན།</s>
  </p>
  <p id="234">
    <s id="234:1">མ་རིག་ [65b.4]པ་དང་།</s>
    <s id="234:2">འདུ་བྱེད་དང་།</s>
    <s id="234:3">རྣམ་པར་ཤེས་པའོ། །</s>
  </p>
  <p id="235">
    <s id="235:1">འཕངས་པའི་ཡན་ལག་གང་ཞེ་ན།</s>
  </p>
  <p id="236">
    <s id="236:1">མིང་དང་གཟུགས་དང་།</s>
    <s id="236:2">སྐྱེ་མཆེད་དྲུག་དང་།</s>
    <s id="236:3">རེག་པ་དང་།</s>
    <s id="236:4">ཚོར་བའོ། །</s>
  </p>
  <p id="237">
    <s id="237:1">མངོན་པར་འགྲུབ་པར་བྱེད་པའི་ཡན་ལག་གང་ཞེ་ན།</s>
  </p>
  <p id="238">
    <s id="238:1">སྲེད་པ་དང་།</s>
    <s id="238:2">ལེན་པ་དང་།</s>
    <s id="238:3">སྲིད་པའོ། །</s>
  </p>
  <p id="239">
    <s id="239:1">མངོན་པར་གྲུབ་ [65b.5]པའི་ཡན་ལག་གང་ཞེ་ན།</s>
  </p>
  <p id="240">
    <s id="240:1">སྐྱེ་བ་དང་།</s>
    <s id="240:2">རྒ་ཤིའོ། །</s>
  </p>
  <p id="241">
    <s id="241:1">ཡན་ལག་རྐྱེན་ཉིད་དུ་རྣམ་པར་བཞག་པས་ཇི་ལྟ་བུ་ཞེ་ན།</s>
  </p>
  <p id="242">
    <s id="242:1">བག་ཆགས་དང་།</s>
    <s id="242:2">ཤུགས་དང་།</s>
    <s id="242:3">ཡིད་ལ་བྱེད་པ་དང་།</s>
    <s id="242:4">ལྷན་ཅིག་འབྱུང་བས་ཀྱང་ཡན་ལག་རྣམས་རྐྱེན་ཉིད་དུ་རྣམ་པར་གཞག་པར་རིག་པར་བྱ་སྟེ།</s>
  </p>
  <p id="243">
    <s id="243:1">དེ་ཡང་ཅི་ [65b.6]རིགས་སུ་སྦྱར་རོ། །</s>
    <s id="243:2">ཡན་ལག་གི་ལས་རྣམ་པར་གཞག་པས་ཇི་ལྟ་བུ་ཞེ་ན།</s>
  </p>
  <p id="244">
    <s id="244:1">མ་རིག་པ་ཅིའི་ལས་ཅན་ཞེ་ན།</s>
  </p>
  <p id="245">
    <s id="245:1">སྲིད་པ་ལ་སེམས་ཅན་རྣམས་རྨོངས་པར་བྱེད་པ་དང་།</s>
    <s id="245:2">འདུ་བྱེད་རྣམས་ཀྱི་རྐྱེན་ཀྱང་ཡིན་ནོ། །</s>
  </p>
  <p id="246">
    <s id="246:1">འདུ་བྱེད་ཅིའི་ལས་ཅན་ཞེ་ན།</s>
  </p>
  <p id="247">
    <s id="247:1">འགྲོ་བ་རྣམས་སུ་སེམས་ཅན་དག་ [65b.7]རྣམ་པར་འབྱེད་པ་དང་།</s>
    <s id="247:2">རྣམ་པར་ཤེས་པའི་བག་ཆགས་ཀྱི་རྐྱེན་ཀྱང་ཡིན་ནོ། །</s>
  </p>
  <p id="248">
    <s id="248:1">རྣམ་པར་ཤེས་པ་ཅིའི་ལས་ཅན་ཞེ་ན།</s>
  </p>
  <p id="249">
    <s id="249:1">སེམས་ཅན་རྣམས་ཀྱི་ལས་ཀྱི་འཆིང་བ་འཛིན་པ་དང་།</s>
    <s id="249:2">མིང་དང་གཟུགས་ཀྱི་རྐྱེན་ཀྱང་ཡིན་ནོ། །</s>
  </p>
  <p id="250">
    <s id="250:1">མིང་དང་གཟུགས་ཅིའི་ལས་ཅན་ཞེ་ན།</s>
  </p>
  <p id="251">
    <s id="251:1">སེམས་ཅན་རྣམས་ [66a] [66a.1]ལུས་ལེན་དུ་འཇུག་པ་དང་།</s>
    <s id="251:2">སྐྱེ་མཆེད་དྲུག་གི་རྐྱེན་ཀྱང་ཡིན་ནོ། །</s>
  </p>
  <p id="252">
    <s id="252:1">སྐྱེ་མཆེད་དྲུག་ཅིའི་ལས་ཅན་ཞེ་ན།</s>
  </p>
  <p id="253">
    <s id="253:1">སེམས་ཅན་རྣམས་ལུས་ཡོངས་སུ་རྫོགས་པར་ལེན་དུ་འཇུག་པ་དང་།</s>
    <s id="253:2">རེག་པའི་རྐྱེན་ཀྱང་ཡིན་ནོ། །</s>
  </p>
  <p id="254">
    <s id="254:1">རེག་པ་ཅིའི་ལས་ཅན་ཞེ་ན།</s>
  </p>
  <p id="255">
    <s id="255:1">ཡུལ་གྱི་ལོངས་ [66a.2]སྤྱོད་ལ་སེམས་ཅན་རྣམས་འཛུད་པ་དང་།</s>
    <s id="255:2">ཚོར་བའི་རྐྱེན་ཀྱང་ཡིན་ནོ། །</s>
  </p>
  <p id="256">
    <s id="256:1">ཚོར་བ་ཅིའི་ལས་ཅན་ཞེ་ན།</s>
  </p>
  <p id="257">
    <s id="257:1">སྐྱེ་བའི་ལོངས་སྤྱོད་ལ་སེམས་ཅན་རྣམས་འཛུད་པ་དང་།</s>
    <s id="257:2">སྲེད་པའི་རྐྱེན་ཀྱང་ཡིན་ནོ། །</s>
  </p>
  <p id="258">
    <s id="258:1">སྲེད་པ་ཅིའི་ལས་ཅན་ཞེ་ན།</s>
  </p>
  <p id="259">
    <s id="259:1">སེམས་ཅན་རྣམས་ཀྱི་སྐྱེ་བ་འདྲེན་པ་དང་།</s>
    <s id="259:2">ལེན་པའི་ [66a.3]རྐྱེན་ཀྱང་ཡིན་ནོ། །</s>
  </p>
  <p id="260">
    <s id="260:1">ལེན་པ་ཅིའི་ལས་ཅན་ཞེ་ན།</s>
  </p>
  <p id="261">
    <s id="261:1">ཡང་སྲིད་པ་ལེན་པའི་ཕྱིར་སེམས་ཅན་རྣམས་ཀྱི་རྣམ་པར་ཤེས་པ་ཉེ་བར་ལེན་པ་དང་བཅས་པར་བྱེད་པ་དང་།</s>
    <s id="261:2">སྲིད་པའི་རྐྱེན་ཀྱང་ཡིན་ནོ། །</s>
  </p>
  <p id="262">
    <s id="262:1">སྲིད་པ་ཅིའི་ལས་ཅན་ཞེ་ན།</s>
  </p>
  <p id="263">
    <s id="263:1">ཡང་སྲིད་པར་སེམས་ཅན་རྣམས་མངོན་དུ་ཕྱོགས་པར་ [66a.4]བྱེད་པ་དང་།</s>
    <s id="263:2">སྐྱེ་བའི་རྐྱེན་ཀྱང་ཡིན་ནོ། །</s>
  </p>
  <p id="264">
    <s id="264:1">སྐྱེ་བ་ཅིའི་ལས་ཅན་ཞེ་ན།</s>
  </p>
  <p id="265">
    <s id="265:1">མིང་དང་གཟུགས་དང་།</s>
    <s id="265:2">སྐྱེ་མཆེད་དྲུག་དང་།</s>
    <s id="265:3">རིག་པ་དང་། ཚོར་བའི་རིམ་གྱིས་སེམས་ཅན་རྣམས་མངོན་པར་འགྲུབ་པར་བྱེད་པ་དང་།</s>
    <s id="265:4">རྒ་ཤིའི་རྐྱེན་ཀྱང་ཡིན་ནོ། །</s>
  </p>
  <p id="266">
    <s id="266:1">རྒ་ཤི་ཅིའི་ལས་ཅན་ཞེ་ན།</s>
  </p>
  <p id="267">
    <s id="267:1">[66a.5]ཡང་དང་ཡང་ན་ཚོད་འགྱུར་བ་དང་།</s>
    <s id="267:2">སྲོག་འགྱུར་བ་ལ་སེམས་ཅན་རྣམས་སྦྱོར་བའོ། །</s>
  </p>
  <p id="268">
    <s id="268:1">ཡན་ལག་ཀུན་ནས་ཉོན་མོངས་པར་བསྡུ་བས་ཇི་ལྟ་བུ་ཞེ་ན།</s>
  </p>
  <p id="269">
    <s id="269:1">མ་རིག་པ་གང་ཡིན་པ་དང་།</s>
    <s id="269:2">སྲེད་པ་གང་ཡིན་པ་དང་།</s>
    <s id="269:3">ལེན་པ་གང་ཡིན་པ་འདི་ནི་ཉོན་མོངས་པའི་ཀུན་ནས་ཉོན་མོངས་ [66a.6]པར་བསྡུའོ། །</s>
  </p>
  <p id="270">
    <s id="270:1">འདུ་བྱེད་གང་ཡིན་པ་དང་།</s>
    <s id="270:2">རྣམ་པར་ཤེས་པ་གང་ཡིན་པ་དང་།</s>
    <s id="270:3">སྲིད་པ་གང་ཡིན་པ་འདི་ནི་ལས་ཀྱི་ཀུན་ནས་ཉོན་མོངས་པར་བསྡུའོ། །</s>
  </p>
  <p id="271">
    <s id="271:1">ལྷག་མ་རྣམས་ནི་ཚེའི་ཀུན་ནས་ཉོན་མོངས་པར་བསྡུའོ། །</s>
  </p>
  <p id="272">
    <s id="272:1">དོན་གྱིས་ཇི་ལྟ་བུ་ཞེ་ན།</s>
  </p>
  <p id="273">
    <s id="273:1">བྱེད་པ་པོ་མེད་པའི་དོན་ནི་རྟེན་ཅིང་འབྲེལ་ [66a.7]པར་འབྱུང་བའི་དོན་དང་།</s>
    <s id="273:2">རྒྱུ་དང་བཅས་པ་ལས་བྱུང་བའི་དོན་དང་།</s>
    <s id="273:3">སེམས་ཅན་མེད་པའི་དོན་དང་།</s>
    <s id="273:4">གཞན་གྱི་དབང་གི་དོན་དང་།</s>
    <s id="273:5">གཡོ་བ་མེད་པའི་དོན་དང་།</s>
    <s id="273:6">མི་རྟག་པའི་དོན་དང་།</s>
    <s id="273:7">སྐད་ཅིག་པའི་དོན་དང་།</s>
    <s id="273:8">རྒྱུ་དང་འབྲས་བུ་རྒྱུད་རྒྱུན་མི་འཆད་པའི་དོན་དང་།</s>
    <s id="273:9">རྒྱུ་དང་འབྲས་བུར་ [66b] [66b.1]མཐུན་པའི་དོན་དང་།</s>
    <s id="273:10">རྒྱུ་དང་འབྲས་བུ་སྣ་ཚོགས་ཀྱི་དོན་དང་།</s>
    <s id="273:11">རྒྱུ་དང་འབྲས་བུ་སོ་སོར་ངེས་པའི་དོན་ནི་རྟེན་ཅིང་འབྲེལ་བར་འབྱུང་བའི་དོན་ཏོ། །</s>
  </p>
  <p id="274">
    <s id="274:1">ཟབ་པས་ཇི་ལྟ་བུ་ཞེ་ན།</s>
  </p>
  <p id="275">
    <s id="275:1">རྒྱུས་ཟབ་པ་དང་།</s>
    <s id="275:2">མཚན་ཉིད་ཀྱིས་ཟབ་པ་དང་།</s>
    <s id="275:3">སྐྱེ་བས་ཟབ་པ་དང་།</s>
    <s id="275:4">གནས་པས་ཟབ་པ་དང་།</s>
    <s id="275:5">འབྱུང་ [66b.2]བས་ཟབ་པས་ཀྱང་ཟབ་པར་བལྟའོ། །</s>
  </p>
  <p id="276">
    <s id="276:1">ཡང་རྟེན་ཅིང་འབྲེལ་པར་འབྱུང་བ་སྐད་ཅིག་པ་ཡང་ཡིན་ལ།</s>
    <s id="276:2">གནས་པར་ཡང་དམིགས།</s>
  </p>
  <p id="277">
    <s id="277:1">རྟེན་ཅིང་འབྲེལ་པར་འབྱུང་བ་གཡོ་བ་མེད་པའི་རྐྱེན་ལས་འབྱུང་བའང་ཡིན་ལ།</s>
    <s id="277:2">ནུས་པའི་རྐྱེན་ལས་འབྱུང་བར་ཡང་དམིགས།</s>
  </p>
  <p id="278">
    <s id="278:1">རྟེན་ཅིང་འབྲེལ་པར་ [66b.3]འབྱུང་བ་སེམས་ཅན་མེད་པ་ཡང་ཡིན་ལ་སེམས་ཅན་དུ་ཡང་དམིགས།</s>
  </p>
  <p id="279">
    <s id="279:1">རྟེན་ཅིང་འབྲེལ་པར་འབྱུང་བ་བྱེད་པ་པོ་ཡང་མེད་ལ།</s>
    <s id="279:2">ལས་དང་འབྲས་བུ་ཆུད་མི་ཟ་བར་ཡང་དམིགས་ཤིང་</s>
    <s id="279:3">བདག་ལས་མ་ཡིན་</s>
    <s id="279:4">གཞན་ལས་མ་ཡིན་</s>
    <s id="279:5">གཉི་ག་ལས་མ་ཡིན།</s>
  </p>
  <p id="280">
    <s id="280:1">རང་གི་བྱེད་པ་དང་།</s>
    <s id="280:2">གཞན་གྱི་ [66b.4]བྱེད་པ་དང་།</s>
    <s id="280:3">རྒྱུ་མེད་པ་ལས་བྱུང་བ་ཡང་མ་ཡིན་ཏེ།</s>
  </p>
  <p id="281">
    <s id="281:1">དེའི་ཕྱིར་ཟབ་པའོ། །</s>
  </p>
  <p id="282">
    <s id="282:1">རབ་ཏུ་དབྱེ་བས་ཇི་ལྟ་བུ་ཞེ་ན།</s>
  </p>
  <p id="283">
    <s id="283:1">རྣམ་པར་ཤེས་པ་འབྱུང་བའི་རབ་ཏུ་དབྱེ་བ་དང་།</s>
    <s id="283:2">འཆི་འཕོ་དང་སྐྱེ་བའི་རབ་ཏུ་དབྱེ་བ་དང་།</s>
    <s id="283:3">ཕྱིའི་ལོ་ཏོག་འབྱུང་བའི་རབ་ཏུ་དབྱེ་བ་དང་།</s>
    <s id="283:4">འཇིག་པ་དང་ཆགས་པའི་རབ་ཏུ་ [66b.5]དབྱེ་བ་དང་།</s>
    <s id="283:5">ཟས་ཀྱིས་བརྟན་པའི་རབ་ཏུ་དབྱེ་བ་དང་།</s>
    <s id="283:6">འདོད་པ་དང་མི་འདོད་པའི་འགྲོ་བ་རྣམ་པར་འབྱེད་པའི་རབ་ཏུ་དབྱེ་བ་དང་།</s>
    <s id="283:7">རྣམ་པར་དག་པའི་རབ་ཏུ་དབྱེ་བ་དང་།</s>
    <s id="283:8">མཐུ་སྟོབས་ཀྱི་རབ་ཏུ་དབྱེ་བས་ཀྱང་རབ་ཏུ་དབྱེ་བར་བལྟའོ། །</s>
  </p>
  <p id="284">
    <s id="284:1">ལུགས་དང་མཐུན་པ་དང་ལུགས་དང་མི་མཐུན་ [66b.6]པས་ཇི་ལྟ་བུ་ཞེ་ན།</s>
  </p>
  <p id="285">
    <s id="285:1">ཀུན་ནས་ཉོན་མོངས་པའི་ལུགས་དང་མཐུན་པ་དང་ལུགས་དང་མི་མཐུན་པ་དང་།</s>
    <s id="285:2">རྣམ་པར་བྱང་བའི་ལུགས་དང་མཐུན་པ་དང་ལུགས་དང་མི་མཐུན་པས་ཀྱང་།</s>
    <s id="285:3">རྟེན་ཅིང་འབྲེལ་པར་འབྱུང་བའི་ལུགས་དང་མཐུན་པ་དང་ལུགས་དང་མི་མཐུན་པ་བསྟན་པར་བལྟའོ། །</s>
  </p>
  <p id="286">
    <s id="286:1">ཇི་ [66b.7]ལྟར་ན་རྐྱེན་ཡིན།</s>
  </p>
  <p id="287">
    <s id="287:1">རྐྱེན་རྣམས་ནི་དུ་ཞིག །</s>
    <s id="287:2">ཅིའི་ཕྱིར་རྐྱེན་དུ་བརྟག་ཅེ་ན།</s>
  </p>
  <p id="288">
    <s id="288:1">རྒྱུ་དང་དེ་མ་ཐག་པ་དང་།</s>
    <s id="288:2">དམིགས་པ་དང་བདག་པོས་ཀྱང་རྐྱེན་དུ་བལྟའོ། །</s>
  </p>
  <p id="289">
    <s id="289:1">ཐམས་ཅད་ཀྱང་རྐྱེན་དུ་བལྟའོ། །</s>
    <s id="289:2">ཆོས་བདག་གི་རྒྱུ་ལས་བྱུང་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="289:3">རྒྱུའི་རྐྱེན་གང་ཞེ་ན།</s>
  </p>
  <p id="290">
    <s id="290:1">[67a] [67a.1]ཀུན་གཞི་རྣམ་པར་ཤེས་པ་དང་དགེ་བའི་བག་ཆགས་སོ། །</s>
  </p>
  <p id="291">
    <s id="291:1">ཡང་ངོ་བོ་ཉིད་དང་།</s>
    <s id="291:2">རབ་ཏུ་དབྱེ་བ་དང་།</s>
    <s id="291:3">གྲོགས་དང་།</s>
    <s id="291:4">མཐུན་པར་རྟོགས་པ་དང་།</s>
    <s id="291:5">རྒྱས་པ་དང་།</s>
    <s id="291:6">བར་དུ་གཅོད་པ་དང་།</s>
    <s id="291:7">ཡོངས་སུ་འཛིན་པས་ཀྱང་རྒྱུའི་རྐྱེན་དུ་བལྟའོ། །</s>
  </p>
  <p id="292">
    <s id="292:1">ངོ་བོ་ཉིད་ཀྱིས་ཇི་ [67a.2]ལྟ་བུ་ཞེ་ན།</s>
  </p>
  <p id="293">
    <s id="293:1">བྱེད་རྒྱུ་སྟེ་རྒྱུའི་ངོ་བོ་ཉིད་དོ། །</s>
  </p>
  <p id="294">
    <s id="294:1">རབ་ཏུ་དབྱེ་བས་ཇི་ལྟ་བུ་ཞེ་ན།</s>
  </p>
  <p id="295">
    <s id="295:1">འབྱུང་བའི་བྱེད་རྒྱུ་ནི།</s>
    <s id="295:2">དཔེར་ན་རྣམ་པར་ཤེས་པའི་ནི་རྣམ་པར་ཤེས་པའི་ཚོགས་པ་ལྟ་བུའོ། །</s>
  </p>
  <p id="296">
    <s id="296:1">གནས་པའི་བྱེད་རྒྱུ་ནི་</s>
    <s id="296:2">དཔེར་ན་སེམས་ཅན་བྱུང་བ་རྣམས་དང་འབྱུང་བར་འདོད་པ་རྣམས་ཀྱི་ཟས་ལྟ་བུའོ། །</s>
  </p>
  <p id="297">
    <s id="297:1">རྟེན་ [67a.3]པའི་བྱེད་རྒྱུ་ནི་</s>
    <s id="297:2">དཔེར་ན་སེམས་ཅན་རྣམས་ཀྱི་ས་ལྟ་བུའོ། །</s>
  </p>
  <p id="298">
    <s id="298:1">གསལ་བའི་བྱེད་རྒྱུ་ནི།</s>
    <s id="298:2">དཔེར་ན་གཟུགས་རྣམས་ཀྱི་སྒྲོན་མ་ལྟ་བུའོ། །</s>
  </p>
  <p id="299">
    <s id="299:1">འགྱུར་བའི་བྱེད་རྒྱུ་ནི།</s>
    <s id="299:2">དཔེར་ན་ཤིང་གི་མེ་ལྟ་བུའོ། །</s>
  </p>
  <p id="300">
    <s id="300:1">འབྲལ་བའི་བྱེད་རྒྱུ་ནི།</s>
    <s id="300:2">དཔེར་ན་རྔ་བར་བྱེད་པའི་ཟོར་བ་ལྟ་བུའོ། །</s>
  </p>
  <p id="301">
    <s id="301:1">བསྒྱུར་བའི་བྱེད་རྒྱུ་ནི།</s>
    <s id="301:2">[67a.4]དཔེར་ན་གསེར་ལ་སོགས་པའི་བཟོའི་གནས་ལ་སོགས་པ་ལྟ་བུའོ། །</s>
  </p>
  <p id="302">
    <s id="302:1">ཡིད་ཆེས་པའི་བྱེད་རྒྱུ་ནི།</s>
    <s id="302:2">དཔེར་ན་མེའི་དུ་བ་ལྟ་བུའོ། །</s>
  </p>
  <p id="303">
    <s id="303:1">ཡིད་ཆེས་པར་བྱེད་པའི་བྱེད་རྒྱུ་ནི།</s>
    <s id="303:2">དཔེར་ན་བསྒྲུབ་པའི་དམ་བཅའ་བ་དང་། གཏན་ཚིགས་དང་དཔེ་རྣམས་ལྟ་བུའོ། །</s>
  </p>
  <p id="304">
    <s id="304:1">འཐོབ་པའི་བྱེད་རྒྱུ་ནི།</s>
    <s id="304:2">དཔེར་ [67a.5]ན་མྱ་ངན་ལས་འདས་པའི་ལམ་ལྟ་བུའོ། །</s>
  </p>
  <p id="305">
    <s id="305:1">ཐ་སྙད་ཀྱི་བྱེད་རྒྱུ་ནི།</s>
    <s id="305:2">དཔེར་ན་མིང་དང་མཚན་མ་དང་། མཐོང་བ་ལྟ་བུའོ། །</s>
  </p>
  <p id="306">
    <s id="306:1">ལྟོས་པའི་བྱེད་རྒྱུ་ནི།</s>
    <s id="306:2">གང་ལ་ལྟོས་ནས་གང་དོན་དུ་གཉེར་བ་འབྱུང་བ་སྟེ།</s>
  </p>
  <p id="307">
    <s id="307:1">དཔེར་ན་བཀྲེས་པ་ལ་ལྟོས་ནས་ཟས་ལྟ་བུའོ། །</s>
  </p>
  <p id="308">
    <s id="308:1">འཕེན་པའི་བྱེད་རྒྱུ་ནི།</s>
    <s id="308:2">རྒྱང་རིང་ [67a.6]པོའི་རྐྱེན་ཏེ།</s>
  </p>
  <p id="309">
    <s id="309:1">དཔེར་ན་རྒ་ཤིའི་མ་རིག་པ་ལྟ་བུའོ། །</s>
  </p>
  <p id="310">
    <s id="310:1">མངོན་པར་འགྲུབ་པའི་བྱེད་རྒྱུ་ནི་</s>
    <s id="310:2">ཉེ་བའི་རྐྱེན་ཏེ།</s>
  </p>
  <p id="311">
    <s id="311:1">དཔེར་ན་འདུ་བྱེད་རྣམས་ཀྱི་མ་རིག་པ་ལྟ་བུའོ། །</s>
  </p>
  <p id="312">
    <s id="312:1">ཡོངས་སུ་འཛིན་པའི་བྱེད་རྒྱུ་ནི་</s>
    <s id="312:2">དེ་ལས་གཞན་པའི་རྐྱེན་ཏེ།</s>
  </p>
  <p id="313">
    <s id="313:1">དཔེར་ན་ལོ་ཏོག་འབྱུང་བའི་ཞིང་དང་ཆུ་དང་ལུད་ལ་སོགས་པ་ [67a.7]ལྟ་བུའོ། །</s>
  </p>
  <p id="314">
    <s id="314:1">ཆུད་པར་བྱེད་པའི་བྱེད་རྒྱུ་ནི་</s>
    <s id="314:2">མཐུན་པའི་རྐྱེན་ཏེ།</s>
  </p>
  <p id="315">
    <s id="315:1">དཔེར་ན་རྒྱལ་པོ་མཉེས་པར་བྱ་བའི་ཕྱིར་རྒྱལ་པོ་ལ་ལེགས་པར་བརྟེན་པ་ལྟ་བུའོ། །</s>
  </p>
  <p id="316">
    <s id="316:1">སོ་སོར་ངེས་པའི་བྱེད་རྒྱུ་ནི་</s>
    <s id="316:2">རྐྱེན་སྣ་ཚོགས་པ་སྟེ།</s>
    <s id="316:3">དཔེར་ན་འགྲོ་བ་ལྔ་པོ་དག་གི་འགྲོ་བ་ལྔའི་རྐྱེན་ལྟ་བུའོ། །</s>
  </p>
  <p id="317">
    <s id="317:1">ལྷན་ཅིག་བྱེད་པའི་ [67b] [67b.1]བྱེད་རྒྱུ་ནི་</s>
    <s id="317:2">རྐྱེན་རྣམས་ཚོགས་པ་སྟེ།</s>
  </p>
  <p id="318">
    <s id="318:1">དཔེར་ན་རྣམ་པར་ཤེས་པའི་དབང་པོ་མ་ཉམས་པ་དང་།</s>
    <s id="318:2">ཡུལ་ཡང་སྣང་བ་དང་།</s>
    <s id="318:3">དེ་སྐྱེད་པའི་ཡིད་ལ་བྱེད་པ་ཡང་ཉེ་བར་གནས་པ་ལྟ་བུའོ། །</s>
  </p>
  <p id="319">
    <s id="319:1">མི་མཐུན་པའི་བྱེད་རྒྱུ་ནི་</s>
    <s id="319:2">བར་ཆད་བྱེད་པ་སྟེ།</s>
  </p>
  <p id="320">
    <s id="320:1">དཔེར་ན་ལོ་ཏོག་ལ་སེར་བ་ལྟ་བུའོ། །</s>
  </p>
  <p id="321">
    <s id="321:1">མི་མཐུན་ [67b.2]པ་མ་ཡིན་པའི་བྱེད་རྒྱུ་ནི་</s>
    <s id="321:2">བར་ཆད་མི་བྱེད་པ་སྟེ།</s>
  </p>
  <p id="322">
    <s id="322:1">དཔེར་ན་བར་ཆད་བྱེད་པ་དེ་ཉིད་མེད་པ་ལྟ་བུའོ། །</s>
  </p>
  <p id="323">
    <s id="323:1">གྲོགས་ཀྱིས་ཇི་ལྟ་བུ་ཞེ་ན།</s>
  </p>
  <p id="324">
    <s id="324:1">ཆོས་གང་དག་གྲོགས་ཡོད་ན་འབྱུང་གི་གང་ཡང་རུང་བ་མ་ཚང་ན་མ་ཡིན་པ་སྟེ།</s>
  </p>
  <p id="325">
    <s id="325:1">འདི་ལྟ་སྟེ། འབྱུང་བ་རྣམས་དང་འབྱུང་བ་ལས་གྱུར་པའོ། །</s>
  </p>
  <p id="326">
    <s id="326:1">[67b.3]མཐུན་པར་རྟོགས་པས་ཇི་ལྟ་བུ་ཞེ་ན།</s>
  </p>
  <p id="327">
    <s id="327:1">ཆོས་གང་དག་ལྷན་ཅིག་འབྱུང་བས་དམིགས་པ་མཐུན་པར་རྟོགས་ཀྱི།</s>
    <s id="327:2">གང་ཡང་རུང་བ་མ་ཚང་ན་མ་ཡིན་པ་སྟེ།</s>
  </p>
  <p id="328">
    <s id="328:1">འདི་ལྟ་སྟེ། སེམས་དང་སེམས་ལས་བྱུང་བ་རྣམས་སོ། །</s>
  </p>
  <p id="329">
    <s id="329:1">རྒྱས་པས་ཇི་ལྟ་བུ་ཞེ་ན།</s>
  </p>
  <p id="330">
    <s id="330:1">སྔོན་དགེ་བ་དང་མི་དགེ་བ་དང་ [67b.4]ལུང་དུ་མ་བསྟན་པའི་ཆོས་བསྒོམས་པ་རྣམས་</s>
    <s id="330:2">ཕྱི་མའི་མཐར་གོང་ནས་གོང་དུ་ཤིན་ཏུ་རྒྱས་པ་དང་། མཆོག་ཏུ་རྒྱས་པར་འབྱུང་བ་གང་ཡིན་པའོ། །</s>
  </p>
  <p id="331">
    <s id="331:1">བར་དུ་གཅོད་པས་ཇི་ལྟ་བུ་ཞེ་ན།</s>
  </p>
  <p id="332">
    <s id="332:1">གང་མྱ་ངན་ལས་འདས་པའི་རྒྱུད་ཐག་བསྲིང་བའི་ཕྱིར་ཉོན་མོངས་པ་གང་ཡང་རུང་བའི་རྒྱུན་རྒྱས་ [67b.5]པར་བརྟན་པར་བྱེད་པའོ། །</s>
  </p>
  <p id="333">
    <s id="333:1">ཡོངས་སུ་འཛིན་པས་ཇི་ལྟ་བུ་ཞེ་ན།</s>
  </p>
  <p id="334">
    <s id="334:1">ལུས་ཡོངས་སུ་འཛིན་པའི་ཕྱིར་མི་དགེ་བ་དང་། དགེ་བ་ཟག་པ་དང་བཅས་པའི་ཆོས་རྣམས་སོ། །</s>
  </p>
  <p id="335">
    <s id="335:1">དེ་མ་ཐག་པས་ཇི་ལྟ་བུ་ཞེ་ན།</s>
  </p>
  <p id="336">
    <s id="336:1">རྒྱུན་མི་འཆད་པར་བར་ཆད་མེད་པ་དང་།</s>
    <s id="336:2">མཐུན་པ་དང་མི་མཐུན་པ་ལ་སེམས་ [67b.6]དང་སེམས་ལས་བྱུང་བ་འབྱུང་བའི་དེ་མ་ཐག་པས་ཀྱང་དེ་མ་ཐག་པའི་རྐྱེན་དུ་བལྟའོ། །</s>
    <s id="336:3">དམིགས་པས་ཇི་ལྟ་བུ་ཞེ་ན།</s>
  </p>
  <p id="337">
    <s id="337:1">ཡུལ་ཡོངས་སུ་ཆད་པའི་དམིགས་པ་དང་།</s>
    <s id="337:2">ཡུལ་ཡོངས་སུ་མ་ཆད་པའི་དམིགས་པ་དང་།</s>
    <s id="337:3">ཡུལ་ལ་བཀྲ་བར་འཛིན་པ་མེད་པའི་དམིགས་པ་དང་།</s>
    <s id="337:4">ཡུལ་ [67b.7]ལ་བཀྲ་བར་འཛིན་པའི་དམིགས་པ་དང་།</s>
    <s id="337:5">དངོས་པོ་དང་བཅས་པའི་ཡུལ་གྱི་དམིགས་པ་དང་།</s>
    <s id="337:6">དངོས་པོ་མེད་པའི་ཡུལ་གྱི་དམིགས་པ་དང་།</s>
    <s id="337:7">དངོས་པོའི་དམིགས་པ་དང་།</s>
    <s id="337:8">ཀུན་བརྟགས་པའི་དམིགས་པ་དང་།</s>
    <s id="337:9">ཕྱིན་ཅི་ལོག་གི་དམིགས་པ་དང་།</s>
    <s id="337:10">ཕྱིན་ཅི་མ་ལོག་པའི་དམིགས་ [68a] [68a.1]པ་དང་།</s>
    <s id="337:11">ཐོགས་པ་དང་བཅས་པའི་དམིགས་པ་དང་།</s>
    <s id="337:12">ཐོགས་པ་མེད་པའི་དམིགས་པས་ཀྱང་དམིགས་པའི་རྐྱེན་དུ་བལྟའོ། །</s>
  </p>
  <p id="338">
    <s id="338:1">བདག་པོས་ཇི་ལྟ་བུ་ཞེ་ན།</s>
  </p>
  <p id="339">
    <s id="339:1">རྟེན་ལ་དབང་བྱེད་པ་དང་།</s>
    <s id="339:2">འཕེན་པ་ལ་དབང་བྱེད་པ་དང་།</s>
    <s id="339:3">ལྷན་ཅིག་འབྱུང་བ་ལ་དབང་བྱེད་པ་དང་།</s>
    <s id="339:4">[68a.2]ཡུལ་ལ་དབང་བྱེད་པ་དང་།</s>
    <s id="339:5">སྐྱེ་བར་དབང་བྱེད་པ་དང་།</s>
    <s id="339:6">གནས་པར་དབང་བྱེད་པ་དང་།</s>
    <s id="339:7">འབྲས་བུ་ལ་ཉེ་བར་སྤྱོད་པར་དབང་བྱེད་པ་དང་།</s>
    <s id="339:8">འཇིག་རྟེན་པའི་རྣམ་པར་དག་པ་ལ་དབང་བྱེད་པ་དང་།</s>
    <s id="339:9">འཇིག་རྟེན་ལས་འདས་པའི་རྣམ་པར་དག་པ་ལ་དབང་བྱེད་པས་ཀྱང་བདག་པོའི་རྐྱེན་དུ་ [68a.3]བལྟའོ། །</s>
  </p>
  <p id="340">
    <s id="340:1">ཇི་ལྟར་ན་བསྟེན་པ་མཚུངས་པ་དང་དེ་དང་མཚུངས་པ་ཡིན།</s>
  </p>
  <p id="341">
    <s id="341:1">བསྟེན་པ་མཚུངས་པ་དང་དེ་དང་མཚུངས་པ་རྣམས་ནི་དུ་ཞིག །</s>
    <s id="341:2">ཅིའི་ཕྱིར་བསྟེན་པ་མཚུངས་པ་དང་དེ་དང་མཚུངས་པར་བརྟག་ཅེ་ན།</s>
  </p>
  <p id="342">
    <s id="342:1">རྣམ་པར་ཤེས་པ་དང་མ་བྲལ་ཞིང་དེ་དང་འདྲ་བའི་དབང་པོ་ཡུལ་ལ་རྒྱུན་ [68a.4]ཏུ་འབྱུང་བ་དང་།</s>
    <s id="342:2">རྣམ་པར་ཤེས་པ་དང་བྲལ་ཞིང་རང་དང་འདྲ་བ་རྒྱུན་ཏུ་འབྱུང་བས་ཀྱང་བསྟེན་པ་མཚུངས་པ་དང་དེ་དང་མཚུངས་པར་བལྟའོ། །</s>
  </p>
  <p id="343">
    <s id="343:1">གཟུགས་ཀྱི་ཕུང་པོའི་ཕྱོགས་གཅིག་དང་།</s>
    <s id="343:2">གཟུགས་ཅན་གྱི་ཁམས་དང་སྐྱེ་མཆེད་ལྔའོ། །</s>
  </p>
  <p id="344">
    <s id="344:1">བདག་རྣམ་པར་ཤེས་པ་དང་ལྡན་པ་དང་ [68a.5]མི་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="344:2">ཇི་ལྟར་ན་ཟིན་པ་ཡིན།</s>
  </p>
  <p id="345">
    <s id="345:1">ཟིན་པ་རྣམས་ནི་དུ་ཞིག །</s>
    <s id="345:2">ཅིའི་ཕྱིར་ཟིན་པར་བརྟག་ཅེ་ན།</s>
  </p>
  <p id="346">
    <s id="346:1">ཚོར་བ་འབྱུང་བའི་གནས་ཀྱི་གཟུགས་ནི་ཟིན་པར་བལྟའོ། །</s>
  </p>
  <p id="347">
    <s id="347:1">གཟུགས་ཀྱི་ཕུང་པོའི་ཕྱོགས་གཅིག་དང་།</s>
    <s id="347:2">ཁམས་དང་། སྐྱེ་མཆེད་གཟུགས་ [68a.6]ཅན་ལྔ་དང་བཞིའི་ཕྱོགས་གཅིག་གོ། །</s>
  </p>
  <p id="348">
    <s id="348:1">བདག་ལུས་ལ་དབང་བསྒྱུར་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="348:2">ཇི་ལྟར་ན་དབང་པོ་ཡིན།</s>
  </p>
  <p id="349">
    <s id="349:1">དབང་པོ་རྣམས་ནི་དུ་ཞིག །</s>
    <s id="349:2">ཅིའི་ཕྱིར་དབང་པོར་བརྟག་ཅེ་ན།</s>
  </p>
  <p id="350">
    <s id="350:1">ཡུལ་ལ་འཛིན་པར་དབང་བྱེད་པ་དང་།</s>
    <s id="350:2">རིགས་ཀྱི་རྒྱུད་ལ་དབང་བྱེད་པ་དང་།</s>
    <s id="350:3">[68a.7]རིས་མཐུན་པར་གནས་པར་དབང་བྱེད་པ་དང་།</s>
    <s id="350:4">དགེ་བ་དང་མི་དགེ་བའི་ལས་ཀྱི་འབྲས་བུ་ལ་ཉེ་བར་སྤྱོད་པར་དབང་བྱེད་པ་དང་།</s>
    <s id="350:5">འཇིག་རྟེན་གྱི་འདོད་ཆགས་དང་བྲལ་བ་ཉིད་ལ་དབང་བྱེད་པ་དང་།</s>
    <s id="350:6">འཇིག་རྟེན་ལས་འདས་པའི་འདོད་ཆགས་དང་བྲལ་བ་ཉིད་ལ་དབང་བྱེད་པས་ཀྱང་དབང་པོར་ [68b] [68b.1]བལྟའོ། །</s>
  </p>
  <p id="351">
    <s id="351:1">ཚོར་བའི་ཕུང་པོ་དང་།</s>
    <s id="351:2">རྣམ་པར་ཤེས་པའི་ཕུང་པོ་དང་།</s>
    <s id="351:3">གཟུགས་དང་འདུ་བྱེད་ཀྱི་ཕུང་པོའི་ཕྱོགས་གཅིག་དང་།</s>
    <s id="351:4">ཁམས་བཅུ་གཉིས་དང་།</s>
    <s id="351:5">སྐྱེ་མཆེད་དྲུག་དང་།</s>
    <s id="351:6">ཆོས་ཀྱི་ཁམས་དང་། སྐྱེ་མཆེད་ཀྱི་ཕྱོགས་གཅིག་གོ། །</s>
  </p>
  <p id="352">
    <s id="352:1">བདག་དབང་བྱེད་པར་མངོན་པར་ཞེན་ [68b.2]པ་སྤང་བའི་ཕྱིར་རོ། །</s>
    <s id="352:2">ཇི་ལྟར་ན་སྡུག་བསྔལ་གྱི་སྡུག་བསྔལ་ཉིད་ཡིན།</s>
  </p>
  <p id="353">
    <s id="353:1">སྡུག་བསྔལ་གྱི་སྡུག་བསྔལ་ཉིད་རྣམས་ནི་དུ་ཞིག །</s>
    <s id="353:2">ཅིའི་ཕྱིར་སྡུག་བསྔལ་གྱི་སྡུག་བསྔལ་ཉིད་དུ་བརྟག་ཅེ་ན།</s>
  </p>
  <p id="354">
    <s id="354:1">སྡུག་བསྔལ་གྱི་ཚོར་བའི་རང་གི་མཚན་ཉིད་དང་།</s>
    <s id="354:2">སྡུག་བསྔལ་མྱོང་བར་འགྱུར་བའི་ [68b.3]ཆོས་ཀྱི་རང་གི་མཚན་ཉིད་ཀྱིས་ཀྱང་སྡུག་བསྔལ་གྱི་སྡུག་བསྔལ་ཉིད་དུ་བལྟའོ། །</s>
  </p>
  <p id="355">
    <s id="355:1">ཐམས་ཅད་ཀྱི་ཕྱོགས་གཅིག་གོ། །</s>
  </p>
  <p id="356">
    <s id="356:1">བདག་སྡུག་བསྔལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="356:2">ཇི་ལྟར་ན་འགྱུར་བའི་སྡུག་བསྔལ་ཉིད་ཡིན།</s>
  </p>
  <p id="357">
    <s id="357:1">འགྱུར་བའི་སྡུག་བསྔལ་རྣམས་ནི་དུ་ཞིག །</s>
    <s id="357:2">[68b.4]ཅིའི་ཕྱིར་འགྱུར་བའི་སྡུག་བསྔལ་ཉིད་དུ་བརྟག་ཅེ་ན།</s>
  </p>
  <p id="358">
    <s id="358:1">བདེ་བའི་ཚོར་བ་འགྱུར་བ་རང་གི་མཚན་ཉིད་དང་།</s>
    <s id="358:2">བདེ་བ་མྱོང་བར་འགྱུར་བའི་ཆོས་འགྱུར་བ་རང་གི་མཚན་ཉིད་དང་།</s>
    <s id="358:3">དེ་ལ་ཡང་རྗེས་སུ་ཆགས་པས་སེམས་འགྱུར་བས་ཀྱང་འགྱུར་བའི་སྡུག་བསྔལ་ཉིད་དུ་བལྟའོ། །</s>
  </p>
  <p id="359">
    <s id="359:1">ཐམས་ [68b.5]ཅད་ཀྱི་ཕྱོགས་གཅིག་གོ། །</s>
  </p>
  <p id="360">
    <s id="360:1">བདག་བདེ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="360:2">ཇི་ལྟར་ན་འདུ་བྱེད་ཀྱི་སྡུག་བསྔལ་ཉིད་ཡིན།</s>
  </p>
  <p id="361">
    <s id="361:1">འདུ་བྱེད་ཀྱི་སྡུག་བསྔལ་ཉིད་རྣམས་ནི་དུ་ཞིག །</s>
    <s id="361:2">ཅིའི་ཕྱིར་འདུ་བྱེད་ཀྱི་སྡུག་བསྔལ་ཉིད་དུ་བརྟག་ཅེ་ན།</s>
  </p>
  <p id="362">
    <s id="362:1">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་ [68b.6]པའི་ཚོར་བའི་རང་གི་མཚན་ཉིད་དང་།</s>
    <s id="362:2">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་མྱོང་བར་འགྱུར་བའི་ཆོས་ཀྱི་རང་གི་མཚན་ཉིད་དང་།</s>
    <s id="362:3">དེ་གཉི་གའི་གནས་ངན་ལེན་ཡོངས་སུ་འཛིན་པ་དང་།</s>
    <s id="362:4">དེ་གཉི་ག་ལས་མ་ཐར་བ་མི་རྟག་པ་ཉིད་ཀྱིས་རྗེས་སུ་བཅིངས་པས་གྲུབ་པ་དང་།</s>
    <s id="362:5">བདེ་བ་ [68b.7]མ་ཡིན་པས་ཀྱང་འདུ་བྱེད་ཀྱི་སྡུག་བསྔལ་ཉིད་དུ་བལྟའོ། །</s>
  </p>
  <p id="363">
    <s id="363:1">ཕུང་པོ་རྣམས་དང་། ཁམས་གསུམ་དང་། སྐྱེ་མཆེད་གཉིས་ཀྱི་ཕྱོགས་གཅིག་མ་གཏོགས་པར་ཐམས་ཅད་དོ། །</s>
  </p>
  <p id="364">
    <s id="364:1">བདག་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="364:2">ཇི་ལྟར་ན་རྣམ་ [69a] [69a.1]པར་སྨིན་པ་དང་བཅས་པ་ཡིན།</s>
  </p>
  <p id="365">
    <s id="365:1">རྣམ་པར་སྨིན་པ་དང་བཅས་པ་རྣམས་ནི་དུ་ཞིག །</s>
    <s id="365:2">ཅིའི་ཕྱིར་རྣམ་པར་སྨིན་པ་དང་བཅས་པར་བརྟག་ཅེ་ན།</s>
  </p>
  <p id="366">
    <s id="366:1">མི་དགེ་བ་དང་དགེ་བ་ཟག་པ་དང་བཅས་པ་ནི་རྣམ་པར་སྨིན་པ་དང་བཅས་པར་བལྟའོ། །</s>
  </p>
  <p id="367">
    <s id="367:1">ཕུང་པོ་རྣམས་དང་། ཁམས་བཅུ་ [69a.2]དང་། སྐྱེ་མཆེད་བཞིའི་ཕྱོགས་གཅིག་གོ། །</s>
  </p>
  <p id="368">
    <s id="368:1">བདག་ཕུང་པོ་འཇོག་པར་བྱེད་པ་དང་། ཉིང་མཚམས་སྦྱོར་བར་བྱེད་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="368:2">རྣམ་པར་སྨིན་པ་ནི་ཀུན་གཞི་རྣམ་པར་ཤེས་པ་མཚུངས་པར་ལྡན་པ་དང་བཅས་པར་བལྟའོ། །</s>
  </p>
  <p id="369">
    <s id="369:1">དེ་ལས་གཞན་པ་དག་ནི་ [69a.3]རྣམ་པར་སྨིན་པ་ལས་བྱུང་བའོ། །</s>
  </p>
  <p id="370">
    <s id="370:1">ཇི་ལྟར་ན་ཟས་ཡིན།</s>
  </p>
  <p id="371">
    <s id="371:1">ཟས་རྣམས་ནི་དུ་ཞིག །</s>
    <s id="371:2">ཅིའི་ཕྱིར་ཟས་སུ་བརྟག་ཅེ་ན།</s>
  </p>
  <p id="372">
    <s id="372:1">འཇུ་བས་ཀྱང་འཇུ་བ་ལས་གྱུར་པ་དང་།</s>
    <s id="372:2">ཡུལ་གྱིས་ཀྱང་ཡུལ་ལས་གྱུར་པ་དང་།</s>
    <s id="372:3">རེ་བས་ཀྱང་རེ་བ་ལས་གྱུར་པ་དང་།</s>
    <s id="372:4">ལེན་པས་ཀྱང་ལེན་པ་ལས་གྱུར་པ་ཉིད་ནི་ [69a.4]ཟས་སུ་བལྟའོ། །</s>
  </p>
  <p id="373">
    <s id="373:1">ཕུང་པོ་གསུམ་དང་། ཁམས་བཅུ་གཅིག་དང་། སྐྱེ་མཆེད་ལྔའི་ཕྱོགས་གཅིག་གོ། །</s>
  </p>
  <p id="374">
    <s id="374:1">བདག་ཟས་ཀྱིས་གནས་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="374:2">ཡང་ཟས་ནི་མ་དག་པའི་ལུས་གནས་པར་བྱེད་པ་དང་།</s>
    <s id="374:3">མ་དག་པ་དང་དག་པའི་ལུས་གནས་པར་བྱེད་པ་དང་།</s>
    <s id="374:4">དག་པའི་ལུས་ [69a.5]གནས་པར་བྱེད་པ་དང་།</s>
    <s id="374:5">གནས་པར་ཀུན་ཏུ་སྟོན་པར་ཡང་བལྟའོ། །</s>
  </p>
  <p id="375">
    <s id="375:1">ཇི་ལྟར་ན་གོང་མ་དང་བཅས་པ་ཡིན།</s>
  </p>
  <p id="376">
    <s id="376:1">གོང་མ་དང་བཅས་པ་རྣམས་ནི་དུ་ཞིག །</s>
    <s id="376:2">ཅིའི་ཕྱིར་གོང་མ་དང་བཅས་པར་བརྟག་ཅེ་ན།</s>
  </p>
  <p id="377">
    <s id="377:1">འདུས་བྱས་དང་འདུས་མ་བྱས་ཀྱི་ཕྱོགས་གཅིག་གིས་ཀྱང་གོང་མ་དང་བཅས་པར་བལྟའོ། །</s>
  </p>
  <p id="378">
    <s id="378:1">ཆོས་ཀྱི་ [69a.6]ཁམས་དང་སྐྱེ་མཆེད་ཀྱི་ཕྱོགས་གཅིག་མ་གཏོགས་པར་ཐམས་ཅད་དོ། །</s>
  </p>
  <p id="379">
    <s id="379:1">བདག་རྫས་ངན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="379:2">ཇི་ལྟར་ན་གོང་ན་མེད་པ་ཡིན།</s>
  </p>
  <p id="380">
    <s id="380:1">གོང་ན་མེད་པ་རྣམས་ནི་དུ་ཞིག །</s>
    <s id="380:2">ཅིའི་ཕྱིར་གོང་ན་མེད་པར་བརྟག་ཅེ་ན།</s>
  </p>
  <p id="381">
    <s id="381:1">འདུས་མ་བྱས་ཀྱི་ཕྱོགས་གཅིག་ནི་གོང་ན་ [69a.7]མེད་པར་བལྟའོ། །</s>
  </p>
  <p id="382">
    <s id="382:1">ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་གོ། །</s>
  </p>
  <p id="383">
    <s id="383:1">བདག་རྫས་ཀྱི་མཆོག་ཏུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="383:2">དེ་ལྟར་ན་ཚུལ་འདིས་རབ་ཏུ་དབྱེ་བའི་ཚུལ་ཚད་མེད་དོ། །</s>
  </p>
  <p id="384">
    <s id="384:1">ཡང་མདོར་བསྡུ་ན། ཕུང་པོ་དང་ཁམས་དང་སྐྱེ་མཆེད་རྣམས་ཀྱི་རབ་ཏུ་དབྱེ་བ་ནི་ [69b] [69b.1]རྣམ་པ་གསུམ་སྟེ།</s>
  </p>
  <p id="385">
    <s id="385:1">ཀུན་བརྟགས་པའི་མཚན་ཉིད་ཀྱིས་རབ་ཏུ་དབྱེ་བ་དང་།</s>
    <s id="385:2">རྣམ་པར་བརྟགས་པའི་མཚན་ཉིད་ཀྱིས་རབ་ཏུ་དབྱེ་བ་དང་།</s>
    <s id="385:3">ཆོས་ཉིད་ཀྱི་མཚན་ཉིད་ཀྱིས་རབ་ཏུ་དབྱེ་བའོ། །</s>
  </p>
  <p id="386">
    <s id="386:1">དེ་ལ་ཀུན་བརྟགས་པའི་མཚན་ཉིད་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="387">
    <s id="387:1">ཕུང་པོ་ཁམས་དང་། [69b.2]སྐྱེ་མཆེད་རྣམས་ལ་བདག་ཅེའམ།</s>
    <s id="387:2">སེམས་ཅན་དང་།</s>
    <s id="387:3">སྲོག་དང་།</s>
    <s id="387:4">སྐྱེ་བ་པོ་དང་།</s>
    <s id="387:5">གསོ་བ་དང་།</s>
    <s id="387:6">གང་ཟག་དང་།</s>
    <s id="387:7">ཤེད་ལས་སྐྱེས་དང་།</s>
    <s id="387:8">ཤེད་བུ་ཞེས་གང་ཀུན་ཏུ་རྟོག་པའོ། །</s>
  </p>
  <p id="388">
    <s id="388:1">རྣམ་པར་བརྟགས་པའི་མཚན་ཉིད་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="389">
    <s id="389:1">ཕུང་པོ་དང་ཁམས་དང་། [69b.3]སྐྱེ་མཆེད་དེ་དག་ཉིད་དོ། །</s>
  </p>
  <p id="390">
    <s id="390:1">ཆོས་ཉིད་ཀྱི་མཚན་ཉིད་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="391">
    <s id="391:1">ཕུང་པོ་དང་ཁམས་དང་། སྐྱེ་མཆེད་དེ་དག་ཉིད་ལ་བདག་མེད་ཅིང་། སེམས་ཅན་དང་། སྲོག་དང་། སྐྱེ་བ་པོ་དང་། གསོ་བ་དང་། གང་ཟག་དང་། ཤེད་ལས་སྐྱེས་དང་། ཤེད་བུ་མེད་ [69b.4]ལ།</s>
    <s id="391:2">བདག་མེད་པ་ནི་ཡོད་པ་ཉིད་དོ། །</s>
  </p>
  <p id="392">
    <s id="392:1">ཡང་རབ་ཏུ་དབྱེ་བ་རྣམ་པ་བཞི་སྟེ།</s>
  </p>
  <p id="393">
    <s id="393:1">མཚན་ཉིད་ཀྱིས་རབ་ཏུ་དབྱེ་བ་དང་།</s>
    <s id="393:2">རྣམ་པས་རབ་ཏུ་དབྱེ་བ་དང་།</s>
    <s id="393:3">ལུས་ཀྱིས་རབ་ཏུ་དབྱེ་བ་དང་།</s>
    <s id="393:4">རྒྱུན་གྱིས་རབ་ཏུ་དབྱེ་བའོ། །</s>
  </p>
  <p id="394">
    <s id="394:1">མཚན་ཉིད་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="395">
    <s id="395:1">ཕུང་པོ་དང་ཁམས་ [69b.5]དང་། སྐྱེ་མཆེད་རྣམས་སོ་སོའི་རང་གི་མཚན་ཉིད་ཀྱིས་རབ་ཏུ་དབྱེ་བའོ། །</s>
  </p>
  <p id="396">
    <s id="396:1">རྣམ་པས་རབ་ཏུ་དབྱེ་བ་གང་ཞེ་ན།</s>
  </p>
  <p id="397">
    <s id="397:1">ཕུང་པོ་དང་ཁམས་དང་། སྐྱེ་མཆེད་དེ་དག་ཉིད་ཀྱི་རྫས་སུ་ཡོད་པ་དང་།</s>
    <s id="397:2">བཏགས་པའི་ཡོད་པ་དང་།</s>
    <s id="397:3">ཀུན་རྫོབ་ཏུ་ཡོད་པ་དང་།</s>
    <s id="397:4">དོན་དམ་པར་ཡོད་པ་དང་།</s>
    <s id="397:5">[69b.6]གཟུགས་ཅན་དང་།</s>
    <s id="397:6">གཟུགས་ཅན་མ་ཡིན་པ་དང་།</s>
    <s id="397:7">བསྟན་དུ་ཡོད་པ་དང་།</s>
    <s id="397:8">བསྟན་དུ་མེད་པ་དང་།</s>
    <s id="397:9">དེ་ལ་སོགས་པའི་ཇི་སྐད་བསྟན་པ་རྣམས་སོ། །</s>
  </p>
  <p id="398">
    <s id="398:1">ལུས་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="399">
    <s id="399:1">སེམས་ཅན་རྣམས་ཀྱི་ལུས་ཇི་སྙེད་པར་ཕུང་པོ་དང་།</s>
    <s id="399:2">ཁམས་དང་། སྐྱེ་མཆེད་ [69b.7]རྣམས་ཀྱང་དེ་སྙེད་དོ། །</s>
  </p>
  <p id="400">
    <s id="400:1">རྒྱུན་གྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="401">
    <s id="401:1">ཕུང་པོ་དང་ཁམས་དང་། སྐྱེ་མཆེད་རྣམས་ཀྱི་སྐད་ཅིག་རེ་རེ་འབྱུང་བའོ། །</s>
  </p>
  <p id="402">
    <s id="402:1">མཚན་ཉིད་ཀྱིས་རབ་ཏུ་དབྱེ་བ་ལ་མཁས་པས་ཅི་ཞིག་ཡོངས་སུ་ཤེས་ཤེ་ན།</s>
  </p>
  <p id="403">
    <s id="403:1">བདག་ལ་མངོན་པར་ཞེན་པ་ཡོངས་སུ་ཤེས་སོ། །</s>
  </p>
  <p id="404">
    <s id="404:1">རྣམ་པས་ [70a] [70a.1]རབ་ཏུ་དབྱེ་བ་ལ་མཁས་པས་ཅི་ཞིག་ཡོངས་སུ་ཤེས་ཤེ་ན།</s>
  </p>
  <p id="405">
    <s id="405:1">རིལ་པོའི་འདུ་ཤེས་ཡོངས་སུ་ཤེས་སོ། །</s>
  </p>
  <p id="406">
    <s id="406:1">ལུས་ཀྱིས་རབ་ཏུ་དབྱེ་བ་ལ་མཁས་པས་ཅི་ཞིག་ཡོངས་སུ་ཤེས་ཤེ་ན།</s>
  </p>
  <p id="407">
    <s id="407:1">མ་བྱས་པ་དང་ཕྲད་པ་དང་།</s>
    <s id="407:2">བྱས་པ་ཆུད་ཟ་བའི་འདུ་ཤེས་ཡོངས་སུ་ཤེས་སོ། །</s>
  </p>
  <p id="408">
    <s id="408:1">[70a.2]རྒྱུན་གྱིས་རབ་ཏུ་དབྱེ་བ་ལ་མཁས་པས་ཅི་ཞིག་ཡོངས་སུ་ཤེས་ཤེ་ན།</s>
  </p>
  <p id="409">
    <s id="409:1">བརྟན་པའི་འདུ་ཤེས་ཡོངས་སུ་ཤེས་སོ། །</s>
  </p>
  <p id="410">
    <s id="410:1">ཡང་ཕུང་པོ་དང་ཁམས་དང་སྐྱེ་མཆེད་འདི་དག་ཉིད་ཀྱི་རབ་ཏུ་དབྱེ་བ་རྣམ་པ་དྲུག་སྟེ།</s>
  </p>
  <p id="411">
    <s id="411:1">ཕྱི་རོལ་ཏུ་བལྟས་པས་རབ་ཏུ་དབྱེ་བ་དང་།</s>
    <s id="411:2">ནང་དུ་བལྟས་པས་རབ་ཏུ་ [70a.3]དབྱེ་བ་དང་།</s>
    <s id="411:3">རྒྱུན་རིང་བའི་དུས་ཀྱིས་རབ་ཏུ་དབྱེ་བ་དང་།</s>
    <s id="411:4">དུས་ཡོངས་སུ་ཆད་པས་རབ་ཏུ་དབྱེ་བ་དང་།</s>
    <s id="411:5">དེའི་དུས་ཀྱིས་རབ་ཏུ་དབྱེ་བ་དང་།</s>
    <s id="411:6">ཀུན་ཏུ་སྟོན་པས་རབ་ཏུ་དབྱེ་བའོ། །</s>
  </p>
  <p id="412">
    <s id="412:1">ཕྱི་རོལ་ཏུ་བལྟས་པས་རབ་ཏུ་དབྱེ་བ་གང་ཞེ་ན།</s>
  </p>
  <p id="413">
    <s id="413:1">ཕལ་ཆེར་འདོད་པའི་ཁམས་ན་སྤྱོད་པས་རབ་ཏུ་དབྱེ་ [70a.4]བའོ། །</s>
  </p>
  <p id="414">
    <s id="414:1">ནང་དུ་བལྟས་པས་རབ་ཏུ་དབྱེ་བ་གང་ཞེ་ན།</s>
  </p>
  <p id="415">
    <s id="415:1">མཉམ་པར་གཞག་པའི་ས་པ་ཐམས་ཅད་དོ། །</s>
  </p>
  <p id="416">
    <s id="416:1">རྒྱུན་རིང་བའི་དུས་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="417">
    <s id="417:1">སོ་སོའི་སྐྱེ་བོ་རྣམས་ཀྱིའོ། །</s>
    <s id="417:2">དུས་ཡོངས་སུ་ཆད་པས་རབ་ཏུ་དབྱེ་བ་གང་ཞེ་ན།</s>
  </p>
  <p id="418">
    <s id="418:1">སློབ་པ་དང་མི་སློབ་པ་རྣམས་ཀྱི་ཐ་མའི་ཕུང་ [70a.5]པོ་དང་ཁམས་དང་། སྐྱེ་མཆེད་རྣམས་མ་གཏོགས་པའོ། །</s>
  </p>
  <p id="419">
    <s id="419:1">དེའི་དུས་ཀྱིས་རབ་ཏུ་དབྱེ་བ་གང་ཞེ་ན།</s>
  </p>
  <p id="420">
    <s id="420:1">མི་སློབ་པ་རྣམས་ཀྱི་ཐ་མའི་ཕུང་པོ་དང་ཁམས་དང་སྐྱེ་མཆེད་རྣམས་སོ། །</s>
  </p>
  <p id="421">
    <s id="421:1">ཀུན་ཏུ་སྟོན་པས་རབ་ཏུ་དབྱེ་བ་གང་ཞེ་ན།</s>
  </p>
  <p id="422">
    <s id="422:1">གང་སངས་རྒྱས་རྣམས་དང་།</s>
    <s id="422:2">བྱང་ཆུབ་སེམས་དཔའ་ [70a.6]དམ་པའི་ཕ་རོལ་ཏུ་སོན་པ་རྣམས་ཀྱི་ཕུང་པོ་དང་ཁམས་དང་སྐྱེ་མཆེད་དག་ཀུན་ཏུ་སྟོན་པའོ། །</s>
  </p>
  <p id="423">
    <s id="423:1">བསྡུས་པ་གང་ཞེ་ན།</s>
    <s id="423:2">རྣམ་པ་བཅུ་གཅིག་ཏུ་བལྟ་སྟེ།</s>
  </p>
  <p id="424">
    <s id="424:1">མཚན་ཉིད་ཀྱིས་བསྡུས་པ་དང་།</s>
    <s id="424:2">ཁམས་ཀྱིས་བསྡུས་པ་དང་།</s>
    <s id="424:3">རིགས་ཀྱིས་བསྡུས་པ་དང་།</s>
    <s id="424:4">གནས་སྐབས་ཀྱིས་བསྡུས་པ་ [70a.7]དང་།</s>
    <s id="424:5">གྲོགས་ཀྱིས་བསྡུས་པ་དང་།</s>
    <s id="424:6">ཕྱོགས་ཀྱིས་བསྡུས་པ་དང་།</s>
    <s id="424:7">དུས་ཀྱིས་བསྡུས་པ་དང་།</s>
    <s id="424:8">ཕྱོགས་གཅིག་གིས་བསྡུས་པ་དང་།</s>
    <s id="424:9">མཐའ་དག་གིས་བསྡུས་པ་དང་།</s>
    <s id="424:10">གཅིག་གིས་གཅིག་བསྡུས་པ་དང་།</s>
    <s id="424:11">དོན་དམ་པས་བསྡུས་པའོ། །</s>
  </p>
  <p id="425">
    <s id="425:1">མཚན་ཉིད་ཀྱིས་བསྡུས་པ་ [70b] [70b.1]གང་ཞེ་ན།</s>
  </p>
  <p id="426">
    <s id="426:1">ཕུང་པོ་དང་ཁམས་དང་། སྐྱེ་མཆེད་རྣམས་ཀྱི་སོ་སོའི་རང་གི་མཚན་ཉིད་གང་ཡིན་པ་དག་ཉིད་ཀྱིས་དེ་དག་བསྡུས་པར་བལྟའོ། །</s>
  </p>
  <p id="427">
    <s id="427:1">ཁམས་ཀྱིས་བསྡུས་པ་གང་ཞེ་ན།</s>
  </p>
  <p id="428">
    <s id="428:1">ཕུང་པོ་དང་ཁམས་དང་སྐྱེ་མཆེད་རྣམས་ཀྱི་ས་བོན་ཀུན་གཞི་རྣམ་པར་ཤེས་པ་གང་ཡིན་པ་དེ།</s>
  </p>
  <p id="429">
    <s id="429:1">དེ་དག་ [70b.2]གི་ཁམས་བསྡུས་པའོ། །</s>
  </p>
  <p id="430">
    <s id="430:1">རིགས་ཀྱིས་བསྡུས་པ་གང་ཞེ་ན།</s>
  </p>
  <p id="431">
    <s id="431:1">ཕུང་པོ་དང་ཁམས་དང་སྐྱེ་མཆེད་རྣམས་མཚན་ཉིད་ཐ་དད་ཀྱང་ཕུང་པོའི་དོན་བརྩན་པར་བྱས་ཤིང་ཁམས་དང་སྐྱེ་མཆེད་ཀྱི་དོན་བརྩན་པར་བྱས་ནས་ཐམས་ཅད་ཕན་ཚུན་གྱིས་བསྡུས་པ་དག་གོ། །</s>
  </p>
  <p id="432">
    <s id="432:1">གནས་སྐབས་ཀྱིས་ [70b.3]བསྡུས་པ་གང་ཞེ་ན།</s>
  </p>
  <p id="433">
    <s id="433:1">བདེ་བའི་གནས་སྐབས་ཀྱི་ཕུང་པོ་དང་ཁམས་དང་སྐྱེ་མཆེད་རྣམས་ནི་དེ་དག་ཉིད་ཀྱིས་བསྡུས་པའོ། །</s>
  </p>
  <p id="434">
    <s id="434:1">དེ་བཞིན་དུ་སྡུག་བསྔལ་གྱི་གནས་སྐབས་དང་།</s>
    <s id="434:2">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་གནས་སྐབས་ཀྱང་དེ་དག་ཉིད་ཀྱིས་བསྡུས་པའོ། །</s>
  </p>
  <p id="435">
    <s id="435:1">[70b.4]གྲོགས་ཀྱིས་བསྡུས་པ་གང་ཞེ་ན།</s>
  </p>
  <p id="436">
    <s id="436:1">གཟུགས་ཀྱི་ཕུང་པོ་འཁོར་དང་བཅས་པ་ནི་དེ་ལས་གཞན་པའི་ཕུང་པོའི་གྲོགས་སུ་གྱུར་པ་རྣམས་ཀྱིས་གྲོགས་ཀྱི་བསྡུ་བས་བསྡུས་པའོ། །</s>
  </p>
  <p id="437">
    <s id="437:1">དེ་བཞིན་དུ་དེ་ལས་གཞན་པའི་ཕུང་པོ་དང་ཁམས་དང་། སྐྱེ་མཆེད་རྣམས་ལ་ཡང་རིག་པར་བྱའོ། །</s>
  </p>
  <p id="438">
    <s id="438:1">[70b.5]ཕྱོགས་ཀྱིས་བསྡུས་པ་གང་ཞེ་ན།</s>
  </p>
  <p id="439">
    <s id="439:1">ཤར་ཕྱོགས་ཀྱི་ཕུང་པོ་དང་ཁམས་དང་།</s>
    <s id="439:2">སྐྱེ་མཆེད་གང་ཡིན་པ་དེ་རྣམས་དེ་དག་ཉིད་ཀྱིས་བསྡུས་པའོ། །</s>
  </p>
  <p id="440">
    <s id="440:1">དེ་བཞིན་དུ་དེ་ལས་གཞན་པའི་ཕྱོགས་རྣམས་ལ་ཡང་རིག་པར་བྱའོ། །</s>
  </p>
  <p id="441">
    <s id="441:1">དུས་ཀྱིས་བསྡུས་པ་གང་ཞེ་ན།</s>
  </p>
  <p id="442">
    <s id="442:1">འདས་པའི་ཕུང་པོ་དང་ཁམས་ [70b.6]དང་། སྐྱེ་མཆེད་རྣམས་ནི་དེ་དག་ཉིད་ཀྱིས་བསྡུས་པའོ། །</s>
  </p>
  <p id="443">
    <s id="443:1">དེ་བཞིན་དུ་མ་འོངས་པ་དང་ད་ལྟར་བྱུང་བ་རྣམས་ཀྱང་དེ་དག་ཉིད་ཀྱིས་བསྡུས་པའོ། །</s>
  </p>
  <p id="444">
    <s id="444:1">ཕྱོགས་གཅིག་གིས་བསྡུས་པ་གང་ཞེ་ན།</s>
  </p>
  <p id="445">
    <s id="445:1">ཕུང་པོ་དང་ཁམས་དང་། སྐྱེ་མཆེད་རྣམས་ཀྱིས་བསྡུས་པའི་ཆོས་ཇི་སྙེད་པ་དེ་དག་ [70b.7]གང་ཡང་རུང་བས་བསྡུས་པ་ནི་ཕྱོགས་གཅིག་གིས་བསྡུས་པར་རིག་པར་བྱའོ། །</s>
  </p>
  <p id="446">
    <s id="446:1">མཐའ་དག་གིས་བསྡུས་པ་གང་ཞེ་ན།</s>
  </p>
  <p id="447">
    <s id="447:1">ཕུང་པོ་དང་ཁམས་དང་། སྐྱེ་མཆེད་རྣམས་ཀྱིས་བསྡུས་པའི་ཆོས་ཇི་སྙེད་པ་དེ་དག་མ་ལུས་པར་བསྡུས་པ་ནི་མཐའ་དག་གིས་བསྡུས་པར་རིག་པར་བྱའོ། །</s>
  </p>
  <p id="448">
    <s id="448:1">གཅིག་ [71a] [71a.1]གིས་གཅིག་བསྡུས་པ་གང་ཞེ་ན།</s>
  </p>
  <p id="449">
    <s id="449:1">གཟུགས་ཀྱི་ཕུང་པོ་ཁམས་དུ་དང་སྐྱེ་མཆེད་དུ་དག་གིས་བསྡུས་ཤེ་ན།</s>
  </p>
  <p id="450">
    <s id="450:1">ཁམས་བཅུ་དང་། སྐྱེ་མཆེད་བཅུ་དང་། ཁམས་དང་སྐྱེ་མཆེད་གཅིག་གི་ཕྱོགས་གཅིག་གིས་ཀྱང་བསྡུས་སོ། །</s>
  </p>
  <p id="451">
    <s id="451:1">ཚོར་བའི་ཕུང་པོ་ཁམས་དུ་དང་སྐྱེ་མཆེད་དུ་ [71a.2]དག་གིས་བསྡུས་ཤེ་ན།</s>
  </p>
  <p id="452">
    <s id="452:1">ཁམས་དང་སྐྱེ་མཆེད་གཅིག་གི་ཕྱོགས་གཅིག་གིས་བསྡུས་སོ། །</s>
  </p>
  <p id="453">
    <s id="453:1">ཚོར་བའི་ཕུང་པོ་ཇི་ལྟ་བར་འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོའང་དེ་བཞིན་ནོ། །</s>
  </p>
  <p id="454">
    <s id="454:1">རྣམ་པར་ཤེས་པའི་ཕུང་པོ་ཁམས་དུ་དང་སྐྱེ་མཆེད་དུ་དག་གིས་བསྡུས་ཤེ་ན།</s>
  </p>
  <p id="455">
    <s id="455:1">ཁམས་བདུན་ [71a.3]དང་སྐྱེ་མཆེད་གཅིག་གིས་བསྡུས་སོ། །</s>
    <s id="455:2">མིག་གི་ཁམས་ཕུང་པོ་དུ་དང་སྐྱེ་མཆེད་དུ་དག་གིས་བསྡུས་ཤེ་ན།</s>
  </p>
  <p id="456">
    <s id="456:1">གཟུགས་ཀྱི་ཕུང་པོའི་ཕྱོགས་གཅིག་དང་། སྐྱེ་མཆེད་གཅིག་གིས་སོ། །</s>
  </p>
  <p id="457">
    <s id="457:1">མིག་གི་ཁམས་ཇི་ལྟ་བར་</s>
    <s id="457:2">རྣ་བའི་ཁམས་དང་།</s>
    <s id="457:3">སྣའི་ཁམས་དང་།</s>
    <s id="457:4">ལྕེའི་ཁམས་དང་།</s>
    <s id="457:5">[71a.4]ལུས་ཀྱི་ཁམས་ཀྱང་དེ་བཞིན་ནོ། །</s>
  </p>
  <p id="458">
    <s id="458:1">གཟུགས་ཀྱི་ཁམས་ཕུང་པོ་དུ་དང་སྐྱེ་མཆེད་དུ་དག་གིས་བསྡུས་ཤེ་ན། གཟུགས་ཀྱི་ཕུང་པོའི་ཕྱོགས་གཅིག་དང་། སྐྱེ་མཆེད་གཅིག་གིས་སོ། །</s>
  </p>
  <p id="459">
    <s id="459:1">གཟུགས་ཀྱི་ཁམས་ཇི་ལྟ་བར་སྒྲའི་ཁམས་དང་དྲིའི་ཁམས་དང་རོའི་ཁམས་དང་། རེག་བྱའི་ [71a.5]ཁམས་ཀྱང་དེ་བཞིན་ནོ། །</s>
  </p>
  <p id="460">
    <s id="460:1">མིག་གི་རྣམ་པར་ཤེས་པའི་ཁམས་ཕུང་པོ་དུ་དང་སྐྱེ་མཆེད་དུ་དག་གིས་བསྡུས་ཤེ་ན།</s>
  </p>
  <p id="461">
    <s id="461:1">རྣམ་པར་ཤེས་པའི་ཕུང་པོ་དང་། ཡིད་ཀྱི་སྐྱེ་མཆེད་ཀྱི་ཕྱོགས་གཅིག་གིས་སོ། །</s>
  </p>
  <p id="462">
    <s id="462:1">མིག་གི་རྣམ་པར་ཤེས་པའི་ཁམས་ཇི་ལྟ་བར་རྣ་བ་དང་། སྣ་དང་ལྕེ་དང་། ལུས་ [71a.6]དང་། ཡིད་ཀྱི་རྣམ་པར་ཤེས་པའི་ཁམས་ཀྱང་དེ་བཞིན་ནོ། །</s>
  </p>
  <p id="463">
    <s id="463:1">ཆོས་ཀྱི་ཁམས་ཕུང་པོ་དུ་དང་སྐྱེ་མཆེད་དུ་དག་གིས་བསྡུས་ཤེ་ན།</s>
  </p>
  <p id="464">
    <s id="464:1">ཕུང་པོ་གསུམ་དང་། གཅིག་གི་ཕྱོགས་གཅིག་དང་། སྐྱེ་མཆེད་གཅིག་གིས་བསྡུས་སོ། །</s>
    <s id="464:2">མིག་གི་སྐྱེ་མཆེད་ཕུང་པོ་དུ་དང་ཁམས་དུ་དག་ [71a.7]གིས་བསྡུས་ཤེ་ན</s>
  </p>
  <p id="465">
    <s id="465:1">གཟུགས་ཀྱི་ཕུང་པོའི་ཕྱོགས་གཅིག་དང་། ཁམས་གཅིག་གིས་བསྡུས་སོ། །</s>
  </p>
  <p id="466">
    <s id="466:1">མིག་གི་སྐྱེ་མཆེད་ཇི་ལྟ་བར་རྣ་བ་དང་། སྣ་དང་ལྕེ་དང་། ལུས་ཀྱི་སྐྱེ་མཆེད་རྣམས་དང་། གཟུགས་དང་སྒྲ་དང་། དྲི་དང་རོ་དང་། རེག་བྱའི་སྐྱེ་མཆེད་རྣམས་ཀྱང་དེ་བཞིན་ནོ། །</s>
  </p>
  <p id="467">
    <s id="467:1">[71b] [71b.1]ཡིད་ཀྱི་སྐྱེ་མཆེད་ཕུང་པོ་དུ་དང་ཁམས་དུ་དག་གིས་བསྡུས་ཤེ་ན།</s>
  </p>
  <p id="468">
    <s id="468:1">ཕུང་པོ་གཅིག་དང་ཁམས་བདུན་གྱིས་སོ། །</s>
  </p>
  <p id="469">
    <s id="469:1">ཆོས་ཀྱི་སྐྱེ་མཆེད་ཕུང་པོ་དུ་དང་ཁམས་དུ་དག་གིས་བསྡུས་ཤེ་ན།</s>
  </p>
  <p id="470">
    <s id="470:1">ཕུང་པོ་གསུམ་དང་གཅིག་གི་ཕྱོགས་གཅིག་དང་། ཁམས་གཅིག་གིས་བསྡུས་སོ། །</s>
  </p>
  <p id="471">
    <s id="471:1">[71b.2]དེ་བཞིན་དུ་དེ་ལས་གཞན་པའི་ཆོས་ཕུང་པོ་བསྟན་པ་དང་།</s>
    <s id="471:2">ཁམས་དང་སྐྱེ་མཆེད་བསྟན་པ་གང་ཡིན་པ་དེ་དག་དང་གང་དག་དེ་བཞིན་དུ་མ་བསྟན་པ་འདི་ལྟ་སྟེ།</s>
  </p>
  <p id="472">
    <s id="472:1">རྫས་སུ་ཡོད་པ་དང་།</s>
    <s id="472:2">བཏགས་པའི་ཡོད་པ་དང་།</s>
    <s id="472:3">ཀུན་རྫོབ་ཏུ་ཡོད་པ་དང་།</s>
    <s id="472:4">དོན་དམ་པར་ཡོད་པ་དང་།</s>
    <s id="472:5">[71b.3]ཤེས་པར་བྱ་བ་དང་།</s>
    <s id="472:6">རྣམ་པར་ཤེས་པར་བྱ་བ་དང་།</s>
    <s id="472:7">མངོན་པར་ཤེས་པར་བྱ་བ་དང་།</s>
    <s id="472:8">གཟུགས་ཅན་དང་།</s>
    <s id="472:9">གཟུགས་ཅན་མ་ཡིན་པ་དང་།</s>
    <s id="472:10">བསྟན་དུ་ཡོད་པ་དང་།</s>
    <s id="472:11">བསྟན་དུ་མེད་པ་ལ་སོགས་པ་དེ་དག་ཀྱང་ཕུང་པོ་དང་།</s>
    <s id="472:12">ཁམས་དང་སྐྱེ་མཆེད་རྣམས་ཀྱིས་བསྡུས་པར་ [71b.4]ཇི་ལྟར་མཐུན་མཐུན་དུ་རིག་པར་བྱ་སྟེ དེ་ནི་སྔར་བསྟན་པ་ཉིད་དོ། །</s>
  </p>
  <p id="473">
    <s id="473:1">དོན་དམ་པས་བསྡུས་པ་གང་ཞེ་ན།</s>
  </p>
  <p id="474">
    <s id="474:1">གང་ཕུང་པོ་དང་། ཁམས་དང་སྐྱེ་མཆེད་རྣམས་ཀྱི་དེ་བཞིན་ཉིད་དོ། །</s>
  </p>
  <p id="475">
    <s id="475:1">དེ་ལྟར་བསྡུས་པ་ལ་མཁས་པས་ཕན་ཡོན་ཅི་ཞིག་འཐོབ་ཅེ་ན།</s>
  </p>
  <p id="476">
    <s id="476:1">དམིགས་པ་མངོན་པར་སྡུད་པའི་ [71b.5]ཕན་ཡོན་འཐོབ་སྟེ།</s>
  </p>
  <p id="477">
    <s id="477:1">ཇི་ལྟ་ཇི་ལྟར་དམིགས་པ་མངོན་པར་སྡུད་པ་དེ་ལྟ་དེ་ལྟར་དགེ་བའི་རྩ་བ་མངོན་པར་འཕེལ་ལོ། །</s>
    <s id="477:2">མཚུངས་པར་ལྡན་པ་གང་ཞེ་ན།</s>
  </p>
  <p id="478">
    <s id="478:1">རྣམ་པ་དྲུག་ཏུ་བལྟ་སྟེ།</s>
  </p>
  <p id="479">
    <s id="479:1">ཐ་དད་པ་མེད་པས་མཚུངས་པར་ལྡན་པ་དང་།</s>
    <s id="479:2">འདྲེས་པར་གྱུར་པས་མཚུངས་པར་ལྡན་པ་དང་།</s>
    <s id="479:3">[71b.6]ཕྲད་པས་མཚུངས་པར་ལྡན་པ་དང་།</s>
    <s id="479:4">ལྷན་ཅིག་འབྱུང་བས་མཚུངས་པར་ལྡན་པ་དང་།</s>
    <s id="479:5">བྱ་བ་བསྒྲུབས་པས་མཚུངས་པར་ལྡན་པ་དང་།</s>
    <s id="479:6">མཐུན་པར་རྟོགས་པས་མཚུངས་པར་ལྡན་པའོ། །</s>
  </p>
  <p id="480">
    <s id="480:1">ཐ་དད་པ་མེད་པས་མཚུངས་པར་ལྡན་པ་གང་ཞེ་ན།</s>
  </p>
  <p id="481">
    <s id="481:1">རྡུལ་ཕྲ་རབ་ཀྱི་ཕྱོགས་ལ་ཕྱོགས་ཅན་ [71b.7]ཐམས་ཅད་ཐ་དད་པ་མེད་པའོ། །</s>
  </p>
  <p id="482">
    <s id="482:1">འདྲེས་པར་གྱུར་པས་མཚུངས་པར་ལྡན་པ་གང་ཞེ་ན།</s>
  </p>
  <p id="483">
    <s id="483:1">རྡུལ་ཕྲ་རབ་ལས་གོང་མ་ཕྱོགས་ཅན་རྣམས་འདྲེས་པར་གྱུར་པའོ། །</s>
    <s id="483:2">ཕྲད་པས་མཚུངས་པར་ལྡན་པ་གང་ཞེ་ན།</s>
  </p>
  <p id="484">
    <s id="484:1">ཕྱོགས་ཅན་འདུས་པ་རྣམས་ཉིད་ཕན་ཚུན་ཕྲད་པའོ། །</s>
  </p>
  <p id="485">
    <s id="485:1">ལྷན་ཅིག་འབྱུང་བས་མཚུངས་ [72a] [72a.1]པར་ལྡན་པ་གང་ཞེ་ན།</s>
  </p>
  <p id="486">
    <s id="486:1">ཕུང་པོ་དང་ཁམས་དང་། སྐྱེ་མཆེད་གང་ཡིན་པ་དག་ལྷན་ཅིག་འབྱུང་བས་འཁོད་པ་སྟེ།</s>
  </p>
  <p id="487">
    <s id="487:1">སྐྱེ་བ་གཅིག་པ་དང་། གནས་པའི་དང་གཅིག་པ་དང་། འགག་པ་གཅིག་པ་རྣམས་སོ། །</s>
  </p>
  <p id="488">
    <s id="488:1">བྱ་བ་བསྒྲུབས་པས་མཚུངས་པར་ལྡན་པ་གང་ཞེ་ན།</s>
  </p>
  <p id="489">
    <s id="489:1">[72a.2]འདི་ལྟ་སྟེ། དགེ་སློང་གཉིས་རྩོད་པ་གང་ཡང་རུང་བ་ལ་མཚུངས་པར་ཞུགས་པ་ལྟ་བུའོ། །</s>
  </p>
  <p id="490">
    <s id="490:1">མཐུན་པར་རྟོགས་པས་མཚུངས་པར་ལྡན་པ་གང་ཞེ་ན།</s>
  </p>
  <p id="491">
    <s id="491:1">སེམས་དང་སེམས་ལས་བྱུང་བའི་ཆོས་རྣམས་དམིགས་པ་གཅིག་ལ་མཐུན་པར་རྟོགས་པའོ། །</s>
  </p>
  <p id="492">
    <s id="492:1">མཐུན་པར་རྟོགས་པས་ [72a.3]མཚུངས་པར་ལྡན་པ་དེ་ཡང་གཞན་གྱི་དངོས་པོས་ཡིན་གྱི་བདག་གི་དངོས་པོས་ནི་མ་ཡིན་ནོ། །</s>
  </p>
  <p id="493">
    <s id="493:1">མཐུན་པ་གཉིས་ཡིན་གྱི་མི་མཐུན་པ་གཉིས་ནི་མ་ཡིན་ནོ། །</s>
  </p>
  <p id="494">
    <s id="494:1">དུས་འདྲ་བ་གཉིས་ཡིན་གྱི་དུས་མི་འདྲ་བ་གཉིས་ནི་མ་ཡིན་ནོ། །</s>
  </p>
  <p id="495">
    <s id="495:1">མཐུན་པའི་ཁམས་དང་། ས་པ་གཉིས་ཡིན་གྱི་ [72a.4]མི་མཐུན་པའི་ཁམས་དང་། ས་པ་གཉིས་ནི་མ་ཡིན་ནོ། །</s>
  </p>
  <p id="496">
    <s id="496:1">མཚུངས་པར་ལྡན་པ་ཀུན་ཏུ་འགྲོ་བ་ནི་འདི་ལྟ་སྟེ།</s>
  </p>
  <p id="497">
    <s id="497:1">ཚོར་བ་དང་འདུ་ཤེས་དང་།</s>
    <s id="497:2">སེམས་པ་དང་རེག་པ་དང་།</s>
    <s id="497:3">ཡིད་ལ་བྱེད་པ་དང་རྣམ་པར་ཤེས་པ་རྣམས་སོ། །</s>
  </p>
  <p id="498">
    <s id="498:1">ཡང་མཚུངས་པར་ལྡན་པ་ཀུན་ཏུ་འགྲོ་བ་ཉོན་མོངས་པ་ཅན་ [72a.5]ནི་</s>
    <s id="498:2">ཡིད་དང་། ཉོན་མོངས་པ་བཞི་པོ་རྣམས་སོ། །</s>
  </p>
  <p id="499">
    <s id="499:1">རེས་འགའ་མཚུངས་པར་ལྡན་པ་ནི་འདི་ལྟ་སྟེ།</s>
  </p>
  <p id="500">
    <s id="500:1">སེམས་ལ་</s>
    <s id="500:2">དད་པ་ལ་སོགས་པ་དགེ་བ་རྣམས་དང་།</s>
    <s id="500:3">འདོད་ཆགས་ལ་སོགས་པ་ཉོན་མོངས་པ་དང་།</s>
    <s id="500:4">ཉེ་བའི་ཉོན་མོངས་པ་རྣམས་སོ། །</s>
  </p>
  <p id="501">
    <s id="501:1">གནས་སྐབས་ལས་གྱུར་པའི་མཚུངས་པར་ [72a.6]ལྡན་པ་ནི་བདེ་བའི་ཚོར་བ་མཚུངས་པར་ལྡན་པ་དང་བཅས་པའིའོ། །</s>
    <s id="501:2">སྡུག་བསྔལ་དང་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཡང་དེ་བཞིན་ནོ། །</s>
  </p>
  <p id="502">
    <s id="502:1">རྒྱུན་མི་འཆད་པར་མཚུངས་པར་ལྡན་པ་ནི་</s>
    <s id="502:2">ལུས་སེམས་དང་བཅས་པའི་དུས་ནའོ། །</s>
  </p>
  <p id="503">
    <s id="503:1">རྒྱུན་ཆད་པའི་མཚུངས་པར་ལྡན་པ་ནི་</s>
    <s id="503:2">[72a.7]སེམས་མེད་པའི་སྙོམས་པར་འཇུག་པས་བར་དུ་ཆོད་པའིའོ། །</s>
    <s id="503:3">ཕྱི་རོལ་ཏུ་བལྟས་པའི་མཚུངས་པར་ལྡན་པ་ནི་</s>
    <s id="503:4">འདོད་པའི་ཁམས་དང་རབ་ཏུ་ལྡན་པའི་སེམས་དང་། སེམས་ལས་བྱུང་བ་རྣམས་ལས་ཕལ་ཆེར་རོ། །</s>
    <s id="503:5">ནང་དུ་བལྟས་པའི་མཚུངས་པར་ལྡན་པ་ནི་</s>
    <s id="503:6">མཉམ་པར་གཞག་པའི་ས་པ་རྣམས་ [72b] [72b.1]ཀྱི་སེམས་དང་སེམས་ལས་བྱུང་བ་རྣམས་ལས་ཕལ་ཆེར་རོ། །</s>
    <s id="503:7">འདྲིས་པའི་མཚུངས་པར་ལྡན་པ་ནི་</s>
    <s id="503:8">སོ་སོའི་སྐྱེ་བ་རྣམས་ཀྱི་སེམས་དང་སེམས་ལས་བྱུང་བ་རྣམས་དང་།</s>
    <s id="503:9">སློབ་པ་དང་མི་སློབ་པ་དེ་དག་ལས་ཀྱང་ཁ་ཅིག་གིའོ། །</s>
    <s id="503:10">མ་འདྲིས་པའི་མཚུངས་པར་ལྡན་པ་ནི་</s>
    <s id="503:11">འཇིག་རྟེན་ [72b.2]ལས་འདས་པ་རྣམས་ཀྱི་སེམས་དང་སེམས་ལས་བྱུང་བ་རྣམས་ཀྱི་དང་པོ་དང་དེའི་འོག་མ་རྣམས་དང་།</s>
    <s id="503:12">འཇིག་རྟེན་ལས་འདས་པའི་རྗེས་ལ་ཐོབ་པ་རྣམས་ཀྱིའོ། །</s>
    <s id="503:13">མཚུངས་པར་ལྡན་པ་ལ་མཁས་པས་ཕན་ཡོན་ཅི་ཞིག་འཐོབ་ཅེ་ན།</s>
  </p>
  <p id="504">
    <s id="504:1">སེམས་ཙམ་ལ་ཚོར་བ་ལ་སོགས་པ་དང་། [72b.3]ཀུན་ནས་ཉོན་མོངས་པ་དང་། རྣམ་པར་བྱང་བའི་ཆོས་རྣམས་ཀྱི་མཚུངས་པར་ལྡན་པ་དང་ལྡན་པ་མ་ཡིན་པ་ཤེས་སོ། །</s>
  </p>
  <p id="505">
    <s id="505:1">དེ་ཤེས་ན་བདག་ཚོར་བར་བྱེད་དོ། །</s>
    <s id="505:2">འདུ་ཤེས་སུ་བྱེད་དོ། །</s>
  </p>
  <p id="506">
    <s id="506:1">སེམས་པར་བྱེད་དོ། །</s>
  </p>
  <p id="507">
    <s id="507:1">དྲན་པར་བྱེད་དོ། །</s>
  </p>
  <p id="508">
    <s id="508:1">ཀུན་ནས་ཉོན་མོངས་སོ། །</s>
  </p>
  <p id="509">
    <s id="509:1">རྣམ་པར་ [72b.4]བྱང་ངོ་ཞེས་མངོན་པར་ཞེན་པ་སྤང་ཞིང་བདག་མེད་པ་ལ་འཇུག་གོ། །</s>
  </p>
  <p id="510">
    <s id="510:1">ལྡན་པ་གང་ཞེ་ན།</s>
    <s id="510:2">མཚན་ཉིད་ཀྱིས་ནི་སྔ་མ་བཞིན་ནོ། །</s>
  </p>
  <p id="511">
    <s id="511:1">རབ་ཏུ་དབྱེ་བས་ནི་ས་བོན་དང་ལྡན་པ་དང་།</s>
    <s id="511:2">དབང་དང་ལྡན་པ་དང་།</s>
    <s id="511:3">ཀུན་ཏུ་འབྱུང་བ་དང་ལྡན་པའོ། །</s>
  </p>
  <p id="512">
    <s id="512:1">ས་བོན་དང་ལྡན་པ་གང་ཞེ་ན།</s>
  </p>
  <p id="513">
    <s id="513:1">[72b.5]འདོད་པའི་ཁམས་སུ་སྐྱེས་པར་གྱུར་པ་ནི་</s>
    <s id="513:2">འདོད་པའི་ཁམས་དང་རབ་ཏུ་ལྡན་པའི་ཉོན་མོངས་པ་དང་། ཉེ་བའི་ཉོན་མོངས་པ་རྣམས་དང་། གཟུགས་དང་། གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང་། ཉེ་བའི་ཉོན་མོངས་པ་རྣམས་དང་།</s>
    <s id="513:3">སྐྱེ་བས་འཐོབ་པའི་དགེ་བ་ [72b.6]རྣམས་ཀྱི་ས་བོན་དང་ལྡན་པས་ལྡན་པའོ། །</s>
  </p>
  <p id="514">
    <s id="514:1">གཟུགས་ཀྱི་ཁམས་སུ་སྐྱེས་པར་གྱུར་པ་ནི།</s>
    <s id="514:2">འདོད་པ་དང་རབ་ཏུ་ལྡན་པའི་ཉོན་མོངས་པ་དང་།</s>
    <s id="514:3">ཉེ་བའི་ཉོན་མོངས་པ་རྣམས་ཀྱི་ས་བོན་དང་ལྡན་པས་ལྡན་པ་དང་ལྡན་པ་མ་ཡིན་པ་ཞེས་ཀྱང་བྱའོ། །</s>
  </p>
  <p id="515">
    <s id="515:1">གཟུགས་དང་རབ་ཏུ་ལྡན་པ་དང་ [72b.7]གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང་།</s>
    <s id="515:2">ཉེ་བའི་ཉོན་མོངས་པ་རྣམས་དང་།</s>
    <s id="515:3">སྐྱེ་བས་འཐོབ་པའི་དགེ་བ་རྣམས་ཀྱི་ས་བོན་དང་ལྡན་པས་ལྡན་པའོ། །</s>
  </p>
  <p id="516">
    <s id="516:1">གཟུགས་མེད་པར་སྐྱེས་པར་གྱུར་པ་ནི།</s>
    <s id="516:2">འདོད་པ་དང་རབ་ཏུ་ལྡན་པ་དང་། གཟུགས་དང་རབ་ཏུ་ལྡན་པའི་ཉོན་མོངས་པ་ [73a] [73a.1]དང་།</s>
    <s id="516:3">ཉེ་བའི་ཉོན་མོངས་པ་རྣམས་ཀྱི་ས་བོན་དང་ལྡན་པས་ལྡན་པ་དང་ལྡན་པ་མ་ཡིན་པ་ཞེས་ཀྱང་བྱའོ། །</s>
  </p>
  <p id="517">
    <s id="517:1">གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང་།</s>
    <s id="517:2">ཉེ་བའི་ཉོན་མོངས་པ་རྣམས་དང་།</s>
    <s id="517:3">སྐྱེ་བས་འཐོབ་པའི་དགེ་བ་རྣམས་ཀྱི་ས་བོན་དང་ [73a.2]ལྡན་པས་ལྡན་པའོ། །</s>
  </p>
  <p id="518">
    <s id="518:1">ཁམས་གསུམ་པའི་གཉེན་པོ་ཐོབ་པ་ནི།</s>
    <s id="518:2">རྣམ་པ་གང་དང་གང་གི་གཉེན་པོ་བྱུང་བ་དེ་དང་དེའི་ས་བོན་དང་ལྡན་པས་ལྡན་པ་མ་ཡིན་གྱི།</s>
    <s id="518:3">གང་གི་གཉེན་པོ་མ་བྱུང་བ་དེའི་ས་བོན་དང་ལྡན་པས་ལྡན་པའོ། །</s>
  </p>
  <p id="519">
    <s id="519:1">དབང་དང་ལྡན་པ་གང་ཞེ་ན།</s>
  </p>
  <p id="520">
    <s id="520:1">སྦྱོར་ [73a.3]བ་ལས་བྱུང་བའི་དགེ་བའི་ཆོས་འཇིག་རྟེན་པ་རྣམས་དང་།</s>
    <s id="520:2">འཇིག་རྟེན་ལས་འདས་པའི་བསམ་གཏན་དང་།</s>
    <s id="520:3">རྣམ་པར་ཐར་པ་དང་།</s>
    <s id="520:4">ཏིང་ངེ་འཛིན་དང་།</s>
    <s id="520:5">སྙོམས་པར་འཇུག་པ་ལ་སོགས་པ་དང་།</s>
    <s id="520:6">ལུང་དུ་མ་བསྟན་པ་དེ་དག་ལས་ཀྱང་ཁ་ཅིག་ནི་དབང་དང་ལྡན་པས་ལྡན་ [73a.4]པའོ། །</s>
  </p>
  <p id="521">
    <s id="521:1">ཀུན་ཏུ་འབྱུང་བ་དང་ལྡན་པ་གང་ཞེ་ན།</s>
  </p>
  <p id="522">
    <s id="522:1">ཕུང་པོ་དང་ཁམས་དང་སྐྱེ་མཆེད་རྣམས་ལས་དགེ་བའམ་མི་དགེ་བའམ།</s>
    <s id="522:2">ལུང་དུ་བསྟན་པའམ། ལུང་དུ་མ་བསྟན་པ་ཡང་རུང་ཆོས་གང་དང་གང་མངོན་དུ་གྱུར་པ་དེ་དང་དེའི་ཀུན་ཏུ་འབྱུང་བ་དང་ལྡན་པས་ལྡན་པའོ། །</s>
  </p>
  <p id="523">
    <s id="523:1">དགེ་ [73a.5]བའི་རྩ་བ་ཆད་པ་ནི་དགེ་བའི་ཆོས་རྣམས་ཀྱི་ས་བོན་དང་ལྡན་པས་ལྡན་པ་དང་།</s>
    <s id="523:2">ལྡན་པ་མ་ཡིན་པ་ཞེས་ཀྱང་བྱའོ། །</s>
  </p>
  <p id="524">
    <s id="524:1">ཀུན་ནས་ཉོན་མོངས་པ་དང་གཏན་དུ་ལྡན་པ་ནི་ཡོངས་སུ་མྱ་ངན་ལས་མི་འདའ་བའི་ཆོས་ཅན་གྱི་འདོད་ཆེན་པ་རྣམས་ཀྱི་ཡིན་པར་བལྟ་སྟེ།</s>
  </p>
  <p id="525">
    <s id="525:1">དེ་དག་ལ་ཐར་པའི་རྒྱུ་མེད་པའི་ [73a.6]ཕྱིར་གཏན་དུ་སྟེ།</s>
    <s id="525:2">རྒྱུ་དང་མི་ལྡན་པའོ། །</s>
  </p>
  <p id="526">
    <s id="526:1">ལྡན་པ་ལ་མཁས་པས་ཕན་ཡོན་ཅི་ཞིག་འཐོབ་ཅེ་ན།</s>
  </p>
  <p id="527">
    <s id="527:1">ཆོས་རྣམས་ཀྱི་འཕེལ་བ་དང་འགྲིབ་པ་ཤེས་པར་འགྱུར་རོ། །</s>
    <s id="527:2">དེ་ལྟར་འཕེལ་བ་དང་འགྲིབ་པ་ཤེས་ན།</s>
  </p>
  <p id="528">
    <s id="528:1">འཇིག་རྟེན་པའི་ཕུན་སུམ་ཚོགས་པའམ། རྒུད་པ་གང་ལ་ཡང་གཅིག་ཏུ་ [73a.7]ངེས་པར་འདུ་ཤེས་པར་མི་འགྱུར་གྱི་འདི་ལྟ་སྟེ།</s>
  </p>
  <p id="529">
    <s id="529:1">རྗེས་སུ་ཆགས་པ་དང་། ཁོང་ཁྲོ་བ་སྤོང་བར་འགྱུར་རོ། །</s>
    <s id="529:2">ཆོས་མངོན་པ་ཀུན་ལས་བཏུས་པ་ལས། མཚན་ཉིད་ཀུན་ལས་བཏུས་པ་ཞེས་བྱ་བ་སྟེ། ཀུན་ལས་བཏུས་པ་དང་པོའོ།། །།</s>
  </p>
</text>
