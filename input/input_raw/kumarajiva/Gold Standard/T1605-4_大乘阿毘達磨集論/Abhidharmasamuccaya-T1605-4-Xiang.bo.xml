<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་བཞི་པ།</s>
    <s id="1:2">འགོག་པའི་བདེན་པ་གང་ཞེ་ན།</s>
  </p>
  <p id="2">
    <s id="2:1">མཚན་ཉིད་དང་།</s>
    <s id="2:2">ཟབ་པ་དང་།</s>
    <s id="2:3">བརྡ་དང་།</s>
    <s id="2:4">དོན་དམ་པ་དང་།</s>
    <s id="2:5">ཡོངས་སུ་མ་རྫོགས་པ་དང་།</s>
    <s id="2:6">ཡོངས་སུ་རྫོགས་པ་དང་།</s>
    <s id="2:7">རྒྱན་མེད་པ་དང་།</s>
    <s id="2:8">རྒྱན་དང་བཅས་པ་དང་།</s>
    <s id="2:9">ལྷག་མ་དང་བཅས་པ་དང་།</s>
    <s id="2:10">ལྷག་མ་མེད་པ་དང་།</s>
    <s id="2:11">ཁྱད་པར་དུ་འཕགས་པ་དང་།</s>
    <s id="2:12">རྣམ་གྲངས་ཀྱིས་ཀྱང་འགོག་པའི་བདེན་པར་རིག་པར་བྱའོ། །</s>
  </p>
  <p id="3">
    <s id="3:1">མཚན་ཉིད་ཀྱིས་ཇི་ལྟ་བུ་ཞེ་ན། </s>
  </p>
  <p id="4">
    <s id="4:1">དེ་བཞིན་ཉིད་དང་། ལམ་དང་། ཉོན་མོངས་པ་མི་འབྱུང་བ་སྟེ། </s>
  </p>
  <p id="5">
    <s id="5:1">གང་དུ་འགོག་པ་དང་། གང་གིས་འགོག་པ་དང་། གང་འགོག་པའོ། །</s>
  </p>
  <p id="6">
    <s id="6:1">བཅོམ་ལྡན་འདས་ཀྱིས་ཇི་སྐད་དུ།</s>
    <s id="6:2">གང་དུ་མིག་དང་རྣ་བ་དང་། །དེ་བཞིན་སྣ་དང་ལྕེ་དང་ལུས། །</s>
    <s id="6:3">ཡིད་དང་དེ་བཞིན་མིང་དང་གཟུགས། །མ་ལུས་པར་ནི་འགོག་འགྱུར་བ། །ཞེས་གསུངས་པ་ལྟ་བུའོ། །</s>
  </p>
  <p id="7">
    <s id="7:1">ཡང་གསུངས་པ།</s>
    <s id="7:2">གང་དུ་མིག་འགག་པ་དང་།</s>
    <s id="7:3">ཁ་དོག་གི་འདུ་ཤེས་མེད་པར་འགྱུར་བ་དང་།</s>
    <s id="7:4">ཆོས་ཀྱི་བར་དུ་འགག་པ་དང་།</s>
    <s id="7:5">ཆོས་ཀྱི་འདུ་ཤེས་མེད་པར་འགྱུར་བ་དེ་ནི་གནས་སུ་རིག་པར་བྱའོ་ཞེའོ། །</s>
    <s id="7:6">རྣམ་གྲངས་འདིས་ན་དེ་བཞིན་ཉིད་ལ་དམིགས་པ་གང་དུ་ཟག་པ་དང་བཅས་པའི་དངོས་པོ་འགག་པ་དེ་འགོག་པའི་མཚན་ཉིད་དོ། །</s>
  </p>
  <p id="8">
    <s id="8:1">ཟབ་པས་ཇི་ལྟ་བུ་ཞེ་ན། </s>
  </p>
  <p id="9">
    <s id="9:1">འདུ་བྱེད་དེ་དག་གི་འཇིག་པ་ལས་འགོག་པ་དེ་གཞན་ཞེས་ཀྱང་མི་བྱ། </s>
  </p>
  <p id="10">
    <s id="10:1">གཞན་མ་ཡིན་པ་ཞེས་ཀྱང་མི་བྱ།</s>
  </p>
  <p id="11">
    <s id="11:1">གཞན་ཡང་ཡིན་ལ་གཞན་མ་ཡིན་པ་ཡང་ཡིན་ཞེས་ཀྱང་མི་བྱ། </s>
  </p>
  <p id="12">
    <s id="12:1">གཞན་པའང་མ་ཡིན་ལ་གཞན་མ་ཡིན་པའང་མ་ཡིན་ཞེས་ཀྱང་མི་བྱའོ། །</s>
  </p>
  <p id="13">
    <s id="13:1">དེ་ཅིའི་ཕྱིར་ཞེ་ན།</s>
    <s id="13:2">སྤྲོས་པ་མེད་པའི་ཕྱིར་རོ། །</s>
    <s id="13:3">སྤྲོས་པ་ནི་སྐབས་འདིར་ཚུལ་བཞིན་མ་ཡིན་པ་སེམས་པ་ཡིན་ཏེ།</s>
  </p>
  <p id="14">
    <s id="14:1">བཅོམ་ལྡན་འདས་ཀྱིས་ཇི་སྐད་དུ་རེག་པའི་སྐྱེ་མཆེད་དྲུག་པོ་དག་ཟད་པ་དང་།</s>
    <s id="14:2">རྣམ་པར་ཞིག་པ་དང་།</s>
    <s id="14:3">འགོག་པ་དང་།</s>
    <s id="14:4">ཉེ་བར་ཞི་བ་དང་།</s>
    <s id="14:5">ནུབ་པ་ལས་གཞན་ཡོད་དོ་ཞེ་ན།</s>
  </p>
  <p id="15">
    <s id="15:1">སྤྲོས་པ་མེད་པ་སྤྲོས་པར་བྱེད་དོ། །</s>
  </p>
  <p id="16">
    <s id="16:1">གཞན་མེད་དོ་ཞེའམ།</s>
    <s id="16:2">ཡོད་ཀྱང་ཡོད་ལ་མེད་ཀྱང་མེད་དོ་ཞེའམ།</s>
    <s id="16:3">གཞན་ཡོད་པའང་མ་ཡིན་མེད་པའང་མ་ཡིན་ཞེ་ན།</s>
  </p>
  <p id="17">
    <s id="17:1">ཡང་སྤྲོས་པ་མེད་པ་སྤྲོས་པར་བྱེད་དོ། །</s>
  </p>
  <p id="18">
    <s id="18:1">ཇི་སྲིད་དུ་སྐྱེ་མཆེད་དྲུག་ཡོད་པ་དེ་སྲིད་དུ་སྤྲོས་པའོ། །</s>
  </p>
  <p id="19">
    <s id="19:1">སྐྱེ་མཆེད་དྲུག་འགགས་པས་སྤྲོས་པ་མེད་པ་སྟེ། </s>
  </p>
  <p id="20">
    <s id="20:1">མྱ་ངན་ལས་འདས་པར་བསྟན་ཏོ་ཞེས་གསུངས་པ་ལྟ་བུའོ། །</s>
  </p>
  <p id="21">
    <s id="21:1">བརྡས་ཇི་ལྟ་བུ་ཞེ་ན། </s>
  </p>
  <p id="22">
    <s id="22:1">འཇིག་རྟེན་པའི་ལམ་གྱིས་ས་བོན་ཉམས་སྨད་པས་འགོག་པ་གང་ཡིན་པ་སྟེ། </s>
  </p>
  <p id="23">
    <s id="23:1">དེའི་ཕྱིར་བཅོམ་ལྡན་འདས་ཀྱིས་དེའི་རྣམ་གྲངས་སུ་དེའི་ཡན་ལག་གིས་མྱ་ངན་ལས་འདས་པར་གསུངས་སོ། །</s>
  </p>
  <p id="24">
    <s id="24:1">དོན་དམ་པས་ཇི་ལྟ་བུ་ཞེ་ན། </s>
  </p>
  <p id="25">
    <s id="25:1">འཕགས་པའི་ཤེས་རབ་ཀྱིས་ས་བོན་ཀུན་ཏུ་བཅོམ་པས་འགོག་པ་གང་ཡིན་པའོ། །</s>
  </p>
  <p id="26">
    <s id="26:1">ཡོངས་སུ་མ་རྫོགས་པས་ཇི་ལྟ་བུ་ཞེ་ན། </s>
  </p>
  <p id="27">
    <s id="27:1">རྒྱུན་དུ་ཞུགས་པའི་འབྲས་བུར་བསྡུས་པའམ།</s>
    <s id="27:2">ལན་ཅིག་ཕྱིར་འོང་བའི་འབྲས་བུར་བསྡུས་པའམ།</s>
    <s id="27:3">ཕྱིར་མི་འོང་བའི་འབྲས་བུར་བསྡུས་པའང་རུང་སྟེ།</s>
  </p>
  <p id="28">
    <s id="28:1">སློབ་པ་རྣམས་ཀྱི་འགོག་པ་གང་ཡིན་པའོ། །</s>
  </p>
  <p id="29">
    <s id="29:1">ཡོངས་སུ་རྫོགས་པས་ཇི་ལྟ་བུ་ཞེ་ན། </s>
  </p>
  <p id="30">
    <s id="30:1">དགྲ་བཅོམ་པའི་འབྲས་བུར་བསྡུས་པ་མི་སློབ་པ་རྣམས་ཀྱི་འགོག་པ་གང་ཡིན་པའོ། །</s>
  </p>
  <p id="31">
    <s id="31:1">རྒྱན་མེད་པས་ཇི་ལྟ་བུ་ཞེ་ན། </s>
  </p>
  <p id="32">
    <s id="32:1">ཤེས་རབ་ཀྱིས་རྣམ་པར་གྲོལ་བའི་དགྲ་བཅོམ་པ་རྣམས་ཀྱི་འགོག་པ་གང་ཡིན་པའོ། ། </s>
  </p>
  <p id="33">
    <s id="33:1">རྒྱན་དང་བཅས་པས་ཇི་ལྟ་བུ་ཞེ་ན།</s>
  </p>
  <p id="34">
    <s id="34:1">གཉི་གའི་ཆ་ལས་རྣམ་པར་གྲོལ་བ་རིག་པ་གསུམ་དང་། མངོན་པར་ཤེས་པ་དྲུག་དང་ལྡན་པའི་དགྲ་བཅོམ་པ་རྣམས་ཀྱི་འགོག་པ་གང་ཡིན་པའོ། །</s>
  </p>
  <p id="35">
    <s id="35:1">ལྷག་མ་དང་བཅས་པས་ཇི་ལྟ་བུ་ཞེ་ན། </s>
  </p>
  <p id="36">
    <s id="36:1">ཕུང་པོའི་ལྷག་མ་དང་བཅས་པའི་འགོག་པ་གང་ཡིན་པའོ། ། </s>
  </p>
  <p id="37">
    <s id="37:1">ལྷག་མ་མེད་པས་ཇི་ལྟ་བུ་ཞེ་ན།</s>
  </p>
  <p id="38">
    <s id="38:1">ཕུང་པོའི་ལྷག་མ་མེད་པའི་འགོག་པ་གང་ཡིན་པའོ། །</s>
  </p>
  <p id="39">
    <s id="39:1">ཁྱད་པར་དུ་འཕགས་པས་ཇི་ལྟ་བུ་ཞེ་ན། </s>
  </p>
  <p id="40">
    <s id="40:1">སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མི་གནས་པའི་མྱ་ངན་ལས་འདས་པར་བསྡུས་པའི་འགོག་པ་གང་ཡིན་པ་སྟེ། </s>
  </p>
  <p id="41">
    <s id="41:1">སེམས་ཅན་ཐམས་ཅད་ལ་ཕན་པ་དང་བདེ་བ་ཉེ་བར་གནས་པའི་ཕྱིར་རོ། །</s>
    <s id="41:2">རྣམ་གྲངས་ཀྱིས་ཇི་ལྟ་བུ་ཞེ་ན།</s>
  </p>
  <p id="42">
    <s id="42:1">མ་ལུས་པར་སྤངས་པ་དང་།</s>
    <s id="42:2">ངེས་པར་སྤངས་པ་དང་།</s>
    <s id="42:3">བྱང་བར་གྱུར་པ་དང་།</s>
    <s id="42:4">ཟད་པ་དང་།</s>
    <s id="42:5">འདོད་ཆགས་དང་བྲལ་བ་དང་།</s>
    <s id="42:6">འགོག་པ་དང་།</s>
    <s id="42:7">རྣམ་པར་ཞི་བ་དང་།</s>
    <s id="42:8">ནུབ་པའོ། །</s>
  </p>
  <p id="43">
    <s id="43:1">ཞེས་བྱ་བ་ལ་སོགས་པའོ། །</s>
  </p>
  <p id="44">
    <s id="44:1">ཅིའི་ཕྱིར་མ་ལུས་པར་སྤངས་པ་ཞེས་བྱ་ཞེ་ན། </s>
  </p>
  <p id="45">
    <s id="45:1">ཚིག་ལྷག་མ་རྣམས་ཀྱི་ཕྱིར་རོ། །</s>
    <s id="45:2">ཅིའི་ཕྱིར་ངེས་པར་སྤངས་པ་ཞེས་བྱ་ཞེ་ན།</s>
  </p>
  <p id="46">
    <s id="46:1">ཀུན་ནས་དཀྲིས་པ་བོར་བའི་ཕྱིར་རོ། །</s>
    <s id="46:2">ཅིའི་ཕྱིར་བྱང་བར་གྱུར་པ་ཞེས་བྱ་ཞེ་ན།</s>
  </p>
  <p id="47">
    <s id="47:1">བག་ལ་ཉལ་མཐར་ཕྱིན་པར་བྱེད་པའི་ཕྱིར་རོ། །</s>
    <s id="47:2">ཅིའི་ཕྱིར་ཟད་པ་ཞེས་བྱ་ཞེ་ན།</s>
  </p>
  <p id="48">
    <s id="48:1">གཉེན་པོ་མཐོང་བའི་ལམ་གྱིས་བྲལ་བའི་ཕྱིར་རོ། །</s>
    <s id="48:2">ཅིའི་ཕྱིར་འདོད་ཆགས་དང་བྲལ་བ་ཞེས་བྱ་ཞེ་ན།</s>
  </p>
  <p id="49">
    <s id="49:1">གཉེན་པོ་བསྒོམ་པའི་ལམ་གྱིས་བྲལ་བའི་ཕྱིར་རོ། །</s>
    <s id="49:2">ཅིའི་ཕྱིར་འགོག་པ་ཞེས་བྱ་ཞེ་ན།</s>
  </p>
  <p id="50">
    <s id="50:1">ཕྱི་མ་ལ་དེའི་འབྲས་བུ་སྡུག་བསྔལ་མི་སྐྱེ་བའི་ཕྱིར་རོ། །</s>
    <s id="50:2">ཅིའི་ཕྱིར་རྣམ་པར་ཞི་བ་ཞེས་བྱ་ཞེ་ན།</s>
  </p>
  <p id="51">
    <s id="51:1">མཐོང་བའི་ཆོས་ལ་དེའི་འབྲས་བུ་སྡུག་བསྔལ་རྒྱུ་བ་མེད་པའི་ཕྱིར་རོ། །</s>
    <s id="51:2">ཅིའི་ཕྱིར་ནུབ་པ་ཞེས་བྱ་ཞེ་ན།</s>
  </p>
  <p id="52">
    <s id="52:1">ཕུང་པོའི་ལྷག་མ་རྣམས་འཇིག་པའི་ཕྱིར་རོ། །</s>
    <s id="52:2">ཅིའི་ཕྱིར་འདུས་མ་བྱས་ཞེས་བྱ་ཞེ་ན།</s>
  </p>
  <p id="53">
    <s id="53:1">མཚན་ཉིད་གསུམ་དང་བྲལ་བའི་ཕྱིར་རོ། །</s>
    <s id="53:2">ཅིའི་ཕྱིར་བལྟ་དཀའ་བ་ཞེས་བྱ་ཞེ་ན།</s>
  </p>
  <p id="54">
    <s id="54:1">ཤ་དང་ལྷའི་མིག་གི་སྤྱོད་ཡུལ་ལས་ཤིན་ཏུ་འདས་པའི་ཕྱིར་རོ། །</s>
    <s id="54:2">ཅིའི་ཕྱིར་གཡོ་བ་མེད་པ་ཞེས་བྱ་ཞེ་ན།</s>
  </p>
  <p id="55">
    <s id="55:1">འགྲོ་བར་འཕོ་བ་དང་བྲལ་བའི་ཕྱིར་རོ། །</s>
    <s id="55:2">ཅིའི་ཕྱིར་མི་འདུད་པ་ཞེས་བྱ་ཞེ་ན།</s>
  </p>
  <p id="56">
    <s id="56:1">སྲེད་པ་གསུམ་དང་བྲལ་བའི་ཕྱིར་རོ། །</s>
    <s id="56:2">ཅིའི་ཕྱིར་འཆི་བ་མེད་པ་ཞེས་བྱ་ཞེ་ན།</s>
  </p>
  <p id="57">
    <s id="57:1">ཕུང་པོའི་བདུད་དང་བྲལ་བའི་ཕྱིར་རོ། །</s>
    <s id="57:2">ཅིའི་ཕྱིར་ཟག་པ་མེད་པ་ཞེས་བྱ་ཞེ་ན།</s>
  </p>
  <p id="58">
    <s id="58:1">ཉོན་མོངས་པའི་བདུད་དང་བྲལ་བའི་ཕྱིར་རོ། །</s>
    <s id="58:2">ཅིའི་ཕྱིར་གནས་ཞེས་བྱ་ཞེ་ན།</s>
  </p>
  <p id="59">
    <s id="59:1">ཁ་ན་མ་ཐོ་བ་མེད་པའི་དགའ་བའི་གཞི་ཡིན་པའི་ཕྱིར་རོ། །</s>
    <s id="59:2">ཅིའི་ཕྱིར་གླིང་ཞེས་བྱ་ཞེ་ན།</s>
  </p>
  <p id="60">
    <s id="60:1">ཁམས་གསུམ་ལས་ཡོངས་སུ་ཆད་པའི་ཕྱིར་རོ། །</s>
    <s id="60:2">ཅིའི་ཕྱིར་སྐྱོབ་པ་ཞེས་བྱ་ཞེ་ན།</s>
  </p>
  <p id="61">
    <s id="61:1">གནོད་པ་ཐམས་ཅད་བཟློག་པའི་ཕྱིར་རོ། །</s>
    <s id="61:2">ཅིའི་ཕྱིར་མགོན་ཞེས་བྱ་ཞེ་ན།</s>
  </p>
  <p id="62">
    <s id="62:1">དེར་བསམ་པ་དང་སྦྱོར་བ་བྱས་པ་འབྲས་བུ་ཡོད་པའི་གཞིའི་གནས་ཡིན་པའི་ཕྱིར་རོ། །</s>
    <s id="62:2">ཅིའི་ཕྱིར་དཔུང་གཉེན་ཞེས་བྱ་ཞེ་ན།</s>
  </p>
  <p id="63">
    <s id="63:1">འཕགས་པའི་མཆོག་ཉིད་དུ་འགྲོ་བའི་གཞིའི་གནས་ཡིན་པའི་ཕྱིར་རོ། །</s>
    <s id="63:2">ཅིའི་ཕྱིར་འཆི་འཕོ་མེད་པ་ཞེས་བྱ་ཞེ་ན།</s>
  </p>
  <p id="64">
    <s id="64:1">སྐྱེ་བ་དང་བྲལ་བའི་ཕྱིར་རོ། །</s>
    <s id="64:2">ཅིའི་ཕྱིར་རིམས་ནད་མེད་པ་ཞེས་བྱ་ཞེ་ན།</s>
  </p>
  <p id="65">
    <s id="65:1">འདོད་པས་ཕོངས་པ་ཐམས་ཅད་དང་བྲལ་བའི་ཕྱིར་རོ། །</s>
    <s id="65:2">ཅིའི་ཕྱིར་ཡོངས་སུ་གདུང་བ་མེད་པ་ཞེས་བྱ་ཞེ་ན།</s>
  </p>
  <p id="66">
    <s id="66:1">མྱ་ངན་དང་སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་དང་བྲལ་བའི་ཕྱིར་རོ། །</s>
    <s id="66:2">ཅིའི་ཕྱིར་བདེ་བ་ཞེས་བྱ་ཞེ་ན།</s>
  </p>
  <p id="67">
    <s id="67:1">འཇིག་པ་མེད་པར་གནས་པའི་གཞིའི་གནས་ཡིན་པའི་ཕྱིར་རོ། །</s>
    <s id="67:2">ཅིའི་ཕྱིར་ཞི་བ་ཞེས་བྱ་ཞེ་ན།</s>
  </p>
  <p id="68">
    <s id="68:1">ཕན་པའི་དངོས་པོའི་ཕྱིར་རོ། །</s>
    <s id="68:2">ཅིའི་ཕྱིར་བདེ་གཞི་ཞེས་བྱ་ཞེ་ན།</s>
  </p>
  <p id="69">
    <s id="69:1">དོན་དམ་པའི་བདེ་བའི་གཞི་ཡིན་པའི་ཕྱིར་རོ། །</s>
    <s id="69:2">ཅིའི་ཕྱིར་དགེ་བར་གྱུར་པ་ཞེས་བྱ་ཞེ་ན།</s>
  </p>
  <p id="70">
    <s id="70:1">སྦྱོར་བ་བདེ་བ་འཐོབ་པའི་གཞིའི་གནས་ཡིན་པའི་ཕྱིར་རོ། །</s>
    <s id="70:2">ཅིའི་ཕྱིར་ནད་མེད་པ་ཞེས་བྱ་ཞེ་ན།</s>
  </p>
  <p id="71">
    <s id="71:1">སྒྲིབ་པ་ཐམས་ཅད་དང་བྲལ་བའི་ཕྱིར་རོ། །</s>
    <s id="71:2">ཅིའི་ཕྱིར་མི་གཡོ་བ་ཞེས་བྱ་ཞེ་ན།</s>
  </p>
  <p id="72">
    <s id="72:1">གཡེང་བ་ཐམས་ཅད་དང་བྲལ་བའི་ཕྱིར་རོ། །</s>
    <s id="72:2">ཅིའི་ཕྱིར་མྱ་ངན་ལས་འདས་པ་ཞེས་བྱ་ཞེ་ན།</s>
  </p>
  <p id="73">
    <s id="73:1">མཚན་མ་མེད་ཅིང་ཞི་ལ་བདེ་བར་གནས་པའི་གཞིའི་གནས་ཡིན་པའི་ཕྱིར་རོ། །</s>
    <s id="73:2">ཅིའི་ཕྱིར་མ་སྐྱེས་པ་ཞེས་བྱ་ཞེ་ན།</s>
  </p>
  <p id="74">
    <s id="74:1">ཉིང་མཚམས་སྦྱོར་བ་དང་བྲལ་བའི་ཕྱིར་རོ། །</s>
    <s id="74:2">ཅིའི་ཕྱིར་མ་བྱུང་བ་ཞེས་བྱ་ཞེ་ན།</s>
  </p>
  <p id="75">
    <s id="75:1">དེའི་འོག་ཏུ་འབྱུང་བ་དང་བྲལ་བའི་ཕྱིར་རོ། །</s>
    <s id="75:2">ཅིའི་ཕྱིར་མ་བྱས་པ་ཞེས་བྱ་ཞེ་ན།</s>
  </p>
  <p id="76">
    <s id="76:1">སྔོན་གྱི་མཐའི་ལས་དང་ཉོན་མོངས་པའི་འཕེན་པ་དང་བྲལ་བའི་ཕྱིར་རོ། །</s>
    <s id="76:2">ཅིའི་ཕྱིར་འདུས་མ་བྱས་ཞེས་བྱ་ཞེ་ན།</s>
  </p>
  <p id="77">
    <s id="77:1">ད་ལྟར་ཉོན་མོངས་པ་འདུ་མི་བྱེད་པའི་གཞིའི་གནས་ཡིན་པའི་ཕྱིར་རོ། །</s>
    <s id="77:2">ཅིའི་ཕྱིར་སྐྱེ་བ་མེད་པ་ཞེས་བྱ་ཞེ་ན།</s>
  </p>
  <p id="78">
    <s id="78:1">མ་འོངས་པའི་རྒྱུད་འབྱུང་བ་དང་བྲལ་བའི་ཕྱིར་རོ། །</s>
    <s id="78:2">ཡང་འགོག་པའི་བདེན་པའི་མཚན་ཉིད་རྣམ་པ་བཞིར་རིག་པར་བྱ་སྟེ།</s>
  </p>
  <p id="79">
    <s id="79:1">འགོག་པའི་མཚན་ཉིད་དང་།</s>
    <s id="79:2">ཞི་བའི་མཚན་ཉིད་དང་།</s>
    <s id="79:3">གྱ་ནོམ་པའི་མཚན་ཉིད་དང་།</s>
    <s id="79:4">ངེས་པར་འབྱུང་བའི་མཚན་ཉིད་དོ། །</s>
  </p>
  <p id="80">
    <s id="80:1">ཅིའི་ཕྱིར་འགོག་པའི་མཚན་ཉིད་ཅེས་བྱ་ཞེ་ན། </s>
  </p>
  <p id="81">
    <s id="81:1">ཉོན་མོངས་པ་དང་བྲལ་བའི་ཕྱིར་རོ། །</s>
    <s id="81:2">ཅིའི་ཕྱིར་ཞི་བའི་མཚན་ཉིད་ཅེས་བྱ་ཞེ་ན།</s>
  </p>
  <p id="82">
    <s id="82:1">སྡུག་བསྔལ་དང་བྲལ་བའི་ཕྱིར་རོ། །</s>
    <s id="82:2">ཅིའི་ཕྱིར་གྱ་ནོམ་པའི་མཚན་ཉིད་ཅེས་བྱ་ཞེ་ན།</s>
  </p>
  <p id="83">
    <s id="83:1">གཙང་བ་དང་བདེ་བའི་དངོས་པོ་ཡིན་པའི་ཕྱིར་རོ། །</s>
    <s id="83:2">ཅིའི་ཕྱིར་ངེས་པར་འབྱུང་བའི་མཚན་ཉིད་ཅེས་བྱ་ཞེ་ན།</s>
  </p>
  <p id="84">
    <s id="84:1">རྟག་པ་དང་ཕན་པའི་གཞི་ཡིན་པའི་ཕྱིར་རོ། །</s>
    <s id="84:2">ལམ་གྱི་བདེན་པ་གང་ཞེ་ན།</s>
  </p>
  <p id="85">
    <s id="85:1">ལམ་གང་གིས་སྡུག་བསྔལ་ཡོངས་སུ་ཤེས་པ་དང་།</s>
    <s id="85:2">ཀུན་འབྱུང་བ་སྤོང་བ་དང་།</s>
    <s id="85:3">འགོག་པ་མངོན་དུ་བྱེད་པ་དང་།</s>
    <s id="85:4">ལམ་བསྒོམ་པ་སྟེ།</s>
  </p>
  <p id="86">
    <s id="86:1">འདི་ནི་ལམ་གྱི་མཚན་ཉིད་མདོར་བསྡུས་པའོ། །</s>
  </p>
  <p id="87">
    <s id="87:1">ཡང་ལམ་རྣམ་པ་ལྔ་སྟེ། </s>
  </p>
  <p id="88">
    <s id="88:1">ཚོགས་ཀྱི་ལམ་དང་།</s>
    <s id="88:2">སྦྱོར་བའི་ལམ་དང་།</s>
    <s id="88:3">མཐོང་བའི་ལམ་དང་།</s>
    <s id="88:4">བསྒོམ་པའི་ལམ་དང་།</s>
    <s id="88:5">མཐར་ཕྱིན་པའི་ལམ་མོ། །</s>
    <s id="88:6">ཚོགས་ཀྱི་ལམ་གང་ཞེ་ན།</s>
  </p>
  <p id="89">
    <s id="89:1">སོ་སོའི་སྐྱེ་བོའི་ཚུལ་ཁྲིམས་དང་།</s>
    <s id="89:2">དབང་པོའི་སྒོ་བསྡམས་པ་དང་།</s>
    <s id="89:3">ཟས་ཀྱི་ཚོད་ཤེས་པ་དང་།</s>
    <s id="89:4">ནམ་གྱི་ཆ་སྟོད་དང་། ནམ་གྱི་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང་།</s>
    <s id="89:5">ཤེས་བཞིན་དུ་གནས་པར་མངོན་པར་དགའ་བའོ། །</s>
  </p>
  <p id="90">
    <s id="90:1">ཡང་གང་རྒྱུར་གྱུར་པའི་དགེ་བ་གཞན་དང་།</s>
    <s id="90:2">ཐོས་པ་ལས་བྱུང་བ་དང་།</s>
    <s id="90:3">བསམས་པ་ལས་བྱུང་བ་དང་།</s>
    <s id="90:4">བསྒོམས་པ་ལས་བྱུང་བའི་ཤེས་རབ་ཀྱང་སྟེ།</s>
  </p>
  <p id="91">
    <s id="91:1">དེ་བསྒོམས་པས་མངོན་པར་རྟོགས་པ་དང་། རྣམ་པར་ཐར་པར་འགྱུར་བའི་གནས་ཀྱི་སྣོད་ཉིད་དུ་འགྱུར་རོ། །</s>
    <s id="91:2">སྦྱོར་བའི་ལམ་གང་ཞེ་ན།</s>
  </p>
  <p id="92">
    <s id="92:1">ཚོགས་ཀྱི་གང་ཡིན་པ་སྦྱོར་བའི་ཡང་དེ་ཡིན་ནོ། །</s>
  </p>
  <p id="93">
    <s id="93:1">སྦྱོར་བ་ཡིན་ལ་ཚོགས་མ་ཡིན་པ་ཡང་ཡོད་དེ། </s>
  </p>
  <p id="94">
    <s id="94:1">ཚོགས་བསགས་པའི་ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་རྣམས་ཏེ།</s>
  </p>
  <p id="95">
    <s id="95:1">དེ་ནི་དྲོ་བར་གྱུར་པ་དང་།</s>
    <s id="95:2">རྩེ་མོ་དང་།</s>
    <s id="95:3">བདེན་པའི་རྗེས་སུ་མཐུན་པའི་བཟོད་པ་དང་།</s>
    <s id="95:4">འཇིག་རྟེན་པའི་ཆོས་ཀྱི་མཆོག་རྣམས་སོ། །</s>
  </p>
  <p id="96">
    <s id="96:1">དྲོ་བར་གྱུར་པ་གང་ཞེ་ན། </s>
  </p>
  <p id="97">
    <s id="97:1">སོ་སོ་རང་གིས་བདེན་པ་རྣམས་ལ་སྣང་བ་ཐོབ་པའི་ཏིང་ངེ་འཛིན་དང་།</s>
    <s id="97:2">ཤེས་རབ་མཚུངས་པར་ལྡན་པ་དང་བཅས་པའོ། །</s>
  </p>
  <p id="98">
    <s id="98:1">རྩེ་མོ་གང་ཞེ་ན།</s>
    <s id="98:2">སོ་སོ་རང་གིས་བདེན་པ་རྣམས་ལ་སྣང་བ་མཆེད་པའི་ཏིང་ངེ་འཛིན་དང་།</s>
    <s id="98:3">ཤེས་རབ་མཚུངས་པར་ལྡན་པ་དང་བཅས་པའོ། །</s>
  </p>
  <p id="99">
    <s id="99:1">བདེན་པའི་རྗེས་སུ་མཐུན་པའི་བཟོད་པ་གང་ཞེ་ན། </s>
  </p>
  <p id="100">
    <s id="100:1">སོ་སོ་རང་གིས་བདེན་པ་རྣམས་ཀྱི་ཕྱོགས་གཅིག་ལ་ཞུགས་པ་དང་རྗེས་སུ་སོང་བའི་ཏིང་ངེ་འཛིན་དང་ཤེས་རབ་མཚུངས་པར་ལྡན་པ་དང་བཅས་པའོ། །</s>
  </p>
  <p id="101">
    <s id="101:1">འཇིག་རྟེན་པའི་ཆོས་ཀྱི་མཆོག་གང་ཞེ་ན། </s>
  </p>
  <p id="102">
    <s id="102:1">སོ་སོ་རང་གིས་བདེན་པ་རྣམས་ལ་དེ་མ་ཐག་པའི་སེམས་ཀྱི་ཏིང་ངེ་འཛིན་དང་ཤེས་རབ་མཚུངས་པར་ལྡན་པ་དང་བཅས་པའོ། །</s>
  </p>
  <p id="103">
    <s id="103:1">མཐོང་བའི་ལམ་གང་ཞེ་ན།</s>
  </p>
  <p id="104">
    <s id="104:1">མདོར་བསྡུ་ན་འཇིག་རྟེན་པའི་ཆོས་ཀྱི་མཆོག་གི་མཇུག་ཐོགས་སུ་མི་དམིགས་པའི་ཏིང་ངེ་འཛིན་དང་ཤེས་རབ་མཚུངས་པར་ལྡན་པ་དང་བཅས་པ་སྟེ། </s>
  </p>
  <p id="105">
    <s id="105:1">དམིགས་པར་བྱ་བ་དང་དམིགས་པར་བྱེད་པ་མཉམ་པས་མཉམ་པར་ཤེས་པར་བྱེད་པ་ཡངདེ་ཡིན་ཏེ།</s>
    <s id="105:2">སོ་སོ་རང་ལ་སེམས་ཅན་གྱི་བརྡ་དང་།</s>
    <s id="105:3">ཆོས་ཀྱི་བརྡ་བསལ་བ་དང་།</s>
    <s id="105:4">ཐམས་ཅད་དུ་གཉི་གའི་བརྡ་བསལ་བ་ལ་དམིགས་པའི་ཆོས་ཤེས་པ་ཡང་དེ་ཡིན་ནོ། །</s>
  </p>
  <p id="106">
    <s id="106:1">ཡང་མཐོང་བའི་ལམ་ལ་རབ་ཏུ་དབྱེ་ན། </s>
  </p>
  <p id="107">
    <s id="107:1">འཇིག་རྟེན་པའི་ཆོས་ཀྱི་མཆོག་གི་མཇུག་ཐོགས་སུ་སྡུག་བསྔལ་ལ་ཆོས་ཤེས་པའི་བཟོད་པ་དང་།</s>
    <s id="107:2">སྡུག་བསྔལ་ལ་ཆོས་ཤེས་པ་དང་།</s>
    <s id="107:3">སྡུག་བསྔལ་ལ་རྗེས་སུ་རྟོགས་པར་ཤེས་པའི་བཟོད་པ་དང་།</s>
    <s id="107:4">སྡུག་བསྔལ་ལ་རྗེས་སུ་རྟོགས་པའི་ཤེས་པ་དང་།</s>
    <s id="107:5">ཀུན་འབྱུང་ལ་ཆོས་ཤེས་པའི་བཟོད་པ་དང་།</s>
    <s id="107:6">ཀུན་འབྱུང་ལ་ཆོས་ཤེས་པ་དང་།</s>
    <s id="107:7">ཀུན་འབྱུང་ལ་རྗེས་སུ་རྟོགས་པར་ཤེས་པའི་བཟོད་པ་དང་།</s>
    <s id="107:8">ཀུན་འབྱུང་ལ་རྗེས་སུ་རྟོགས་པའི་ཤེས་པ་དང་།</s>
    <s id="107:9">འགོག་པ་ལ་ཆོས་ཤེས་པའི་བཟོད་པ་དང་།</s>
    <s id="107:10">འགོག་པ་ལ་ཆོས་ཤེས་པ་དང་།</s>
    <s id="107:11">འགོག་པ་ལ་རྗེས་སུ་རྟོགས་པར་ཤེས་པའི་བཟོད་པ་དང་།</s>
    <s id="107:12">འགོག་པ་ལ་རྗེས་སུ་རྟོགས་པའི་ཤེས་པ་དང་།</s>
    <s id="107:13">ལམ་ལ་ཆོས་ཤེས་པའི་བཟོད་པ་དང་།</s>
    <s id="107:14">ལམ་ལ་ཆོས་ཤེས་པ་དང་།</s>
    <s id="107:15">ལམ་ལ་རྗེས་སུ་རྟོགས་པར་ཤེས་པའི་བཟོད་པ་དང་།</s>
    <s id="107:16">ལམ་ལ་རྗེས་སུ་རྟོགས་པའི་ཤེས་པའོ། །</s>
  </p>
  <p id="108">
    <s id="108:1">སྡུག་བསྔལ་གང་ཞེ་ན།</s>
    <s id="108:2">སྡུག་བསྔལ་གྱི་བདེན་པའོ། །</s>
  </p>
  <p id="109">
    <s id="109:1">སྡུག་བསྔལ་ལ་ཆོས་གང་ཞེ་ན། </s>
  </p>
  <p id="110">
    <s id="110:1">སྡུག་བསྔལ་གྱི་བདེན་པའི་དབང་དུ་བྱས་པའི་ཆོས་བསྟན་པ་རྣམས་སོ། ། </s>
  </p>
  <p id="111">
    <s id="111:1">ཆོས་ཤེས་པ་གང་ཞེ་ན།</s>
    <s id="111:2">སྦྱོར་བའི་ལམ་ལ་སྡུག་བསྔལ་གྱི་དབང་དུ་བྱས་པ་ལས་བྱུང་བའི་ཆོས་ལ་རྣམ་པར་དཔྱོད་པའི་ཤེས་པའོ། །</s>
  </p>
  <p id="112">
    <s id="112:1">བཟོད་པ་གང་ཞེ་ན། </s>
  </p>
  <p id="113">
    <s id="113:1">སྔར་རྣམ་པར་དཔྱད་པའི་དབང་དུ་བྱས་ནས། </s>
  </p>
  <p id="114">
    <s id="114:1">སོ་སོ་རང་ལ་སྡུག་བསྔལ་གྱི་བདེན་པ་མངོན་སུམ་དུ་གྱུར་པའི་ཟག་པ་མེད་པའི་ཤེས་རབ་སྟེ། </s>
  </p>
  <p id="115">
    <s id="115:1">གང་གིས་སྡུག་བསྔལ་མཐོང་བས་སྤང་བར་བྱ་བའི་ཉོན་མོངས་པ་སྤོང་བ་སྟེ།</s>
  </p>
  <p id="116">
    <s id="116:1">སྡུག་བསྔལ་ལ་ཆོས་ཤེས་པའི་བཟོད་པ་ཞེས་བྱའོ། །</s>
  </p>
  <p id="117">
    <s id="117:1">སྡུག་བསྔལ་ལ་ཆོས་ཤེས་པ་གང་ཞེ་ན། </s>
  </p>
  <p id="118">
    <s id="118:1">ཤེས་པ་གང་གིས་བཟོད་པའི་མཇུག་ཐོགས་སུ་རྣམ་པར་གྲོལ་བ་མངོན་དུ་བྱེད་པའོ། །</s>
  </p>
  <p id="119">
    <s id="119:1">སྡུག་བསྔལ་ལ་རྗེས་སུ་རྟོགས་པར་ཤེས་པའི་བཟོད་པ་གང་ཞེ་ན།</s>
  </p>
  <p id="120">
    <s id="120:1">སྡུག་བསྔལ་ལ་ཆོས་ཤེས་པའི་མཇུག་ཐོགས་སུ་སྡུག་བསྔལ་ལ་ཆོས་ཤེས་པའི་བཟོད་པ་དང་།</s>
    <s id="120:2">སྡུག་བསྔལ་ལ་ཆོས་ཤེས་པ་འདི་གཉིས་འཕགས་པའི་ཆོས་རྣམས་ཀྱི་རྒྱུའོ་ཞེས་སོ་སོ་རང་ལ་མངོན་སུམ་དུ་གྱུར་པའི་ཟག་པ་མེད་པའི་ཤེས་རབ་བོ། །</s>
    <s id="120:3">སྡུག་བསྔལ་ལ་རྗེས་སུ་རྟོགས་པའི་ཤེས་པ་གང་ཞེ་ན།</s>
  </p>
  <p id="121">
    <s id="121:1">ཤེས་པ་གང་གིས་རྗེས་སུ་རྟོགས་པར་ཤེས་པའི་བཟོད་པ་དེ་ངེས་པར་འཛིན་པའོ། །</s>
  </p>
  <p id="122">
    <s id="122:1">དེ་བཞིན་དུ་བདེན་པ་ལྷག་མ་རྣམས་ལ་ཡང་བཟོད་པ་དང་། ཤེས་པ་རྣམས་ཅི་རིགས་སུ་ཤེས་པར་བྱའོ། །</s>
    <s id="122:2">དེ་ལ་ཆོས་ཤེས་པའི་བཟོད་པ་དང་། ཤེས་པ་རྣམས་ཀྱིས་ནི་གཟུང་བ་རྟོགས་སོ། །</s>
  </p>
  <p id="123">
    <s id="123:1">རྗེས་སུ་རྟོགས་པའི་བཟོད་པ་དང་། ཤེས་པ་རྣམས་ཀྱིས་ནི་འཛིན་པ་རྟོགས་སོ། །</s>
  </p>
  <p id="124">
    <s id="124:1">བཟོད་པ་དང་ཤེས་པ་ཐམས་ཅད་ལ་ཡང་མཚན་མ་མེད་པར་གནས་པའི་རྣལ་འབྱོར་ཅན་དུ་རིག་པར་བྱའོ། །</s>
  </p>
  <p id="125">
    <s id="125:1">སེམས་ཀྱི་སྐད་ཅིག་བཅུ་དྲུག་པོ་འདི་དག་ནི་མཐོང་བའི་ལམ་(མ,མོ)། །</s>
    <s id="125:2">སེམས་ཀྱི་སྐད་ཅིག་ནི་ཤེས་བྱ་ལ་ཤེས་པ་འབྱུང་བ་ཡོངས་སུ་རྫོགས་པར་རིག་པར་བྱའོ། །</s>
  </p>
  <p id="126">
    <s id="126:1">ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་ཞེས་གང་གསུངས་པ་དེ་ནི་མཐོང་བའི་ལམ་གྱི་དབང་དུ་མཛད་ནས་གསུངས་པ་སྟེ། </s>
  </p>
  <p id="127">
    <s id="127:1">ཆོས་ལ་བཟོད་པ་རྣམས་ཀྱིས་ནི་རྡུལ་མེད་པའོ། །</s>
  </p>
  <p id="128">
    <s id="128:1">ཆོས་ཤེས་པ་རྣམས་ཀྱིས་ནི་དྲི་མ་དང་བྲལ་བའོ། །</s>
  </p>
  <p id="129">
    <s id="129:1">ཡོངས་སུ་ཤེས་པ་དང་སྤངས་པ་ལས་ཀྱང་ལམ་རྣམ་པར་དག་པའི་ཕྱིར་རོ། །</s>
    <s id="129:2">ཆོས་མཐོང་བ།</s>
    <s id="129:3">ཆོས་ཐོབ་པ།</s>
    <s id="129:4">ཆོས་རིག་པ།</s>
    <s id="129:5">ཆོས་རྟོགས་པ།</s>
    <s id="129:6">སོམ་ཉི་ལས་རྒལ་བ། ཐེ་ཚོམ་ལས་རྒལ་བ།</s>
    <s id="129:7">གཞན་གྱི་དྲིང་ལ་མི་འཇོག་པ།</s>
    <s id="129:8">སྟོན་པའི་བསྟན་པ་ལས་གཞན་གྱིས་མི་བཀྲི་བ།</s>
    <s id="129:9">ཆོས་རྣམས་ལ་མི་འཇིགས་པ་ཐོབ་པ་ཞེས་གང་གསུངས་པ་དེ་ཡང་མཐོང་བའི་ལམ་གྱི་དབང་དུ་མཛད་ནས་གསུངས་པ་སྟེ།</s>
    <s id="129:10">ཆོས་ལ་བཟོད་པ་རྣམས་ཀྱིས་ཆོས་མཐོང་ངོ་། །</s>
  </p>
  <p id="130">
    <s id="130:1">ཆོས་ཤེས་པ་རྣམས་ཀྱིས་ཆོས་ཐོབ་བོ། །</s>
    <s id="130:2">རྗེས་སུ་རྟོགས་པའི་བཟོད་པ་རྣམས་ཀྱིས་ཆོས་རིག་གོ། །</s>
  </p>
  <p id="131">
    <s id="131:1">རྗེས་སུ་རྟོགས་པའི་ཤེས་པ་རྣམས་ཀྱིས་ཆོས་རྟོགས་སོ། །</s>
  </p>
  <p id="132">
    <s id="132:1">ཐམས་ཅད་ཀྱིས་རང་གིས་ཐོབ་པ་ལ་སོམ་ཉི་ལས་རྒལ་ཏོ། །</s>
  </p>
  <p id="133">
    <s id="133:1">གཞན་གྱིས་ཐོབ་པ་ལས་ཐེ་ཚོམ་ལས་རྒལ་ཏོ། །</s>
  </p>
  <p id="134">
    <s id="134:1">ལམ་སྒོམ་པ་ལ་གཞན་གྱི་དྲིང་ལ་མི་འཇོག་གོ། །</s>
  </p>
  <p id="135">
    <s id="135:1">མུ་སྟེགས་ཅན་རྣམས་ཀྱིས་མི་འཕྲོགས་པའི་ཕྱིར་སྟོན་པའི་བསྟན་པ་ལས་གཞན་གྱིས་མི་བཀྲིའོ། །</s>
    <s id="135:2">ཆོས་རྣམས་ལ་མི་འཇིགས་པ་ཐོབ་པ་ནི་ཡོངས་སུ་དྲི་བའི་ཆོས་དང་། ལུང་དུ་བསྟན་པའི་ཆོས་ནི་འདིར་ཆོས་སུ་འདོད་དེ</s>
    <s id="135:3">སེམས་ཞུམ་པ་མེད་པའི་ཕྱིར་དེ་ལ་མི་འཇིགས་པ་ཐོབ་བོ། །</s>
    <s id="135:4">བསྒོམ་པའི་ལམ་གང་ཞེ་ན།</s>
  </p>
  <p id="136">
    <s id="136:1">མཐོང་བའི་ལམ་ལས་གོང་དུ་གྱུར་པ་འཇིག་རྟེན་པའི་ལམ་དང་།</s>
    <s id="136:2">འཇིག་རྟེན་ལས་འདས་པའི་ལམ་དང་།</s>
    <s id="136:3">ལམ་ཆུང་ངུ་དང་།</s>
    <s id="136:4">ལམ་འབྲིང་དང་།</s>
    <s id="136:5">ལམ་ཆེན་པོ་དང་།</s>
    <s id="136:6">སྦྱོར་བའི་ལམ་དང་།</s>
    <s id="136:7">བར་ཆད་མེད་པའི་ལམ་དང་།</s>
    <s id="136:8">རྣམ་པར་གྲོལ་བའི་ལམ་དང་།</s>
    <s id="136:9">ཁྱད་པར་གྱི་ལམ་མོ། །</s>
    <s id="136:10">འཇིག་རྟེན་པའི་ལམ་གང་ཞེ་ན།</s>
  </p>
  <p id="137">
    <s id="137:1">འཇིག་རྟེན་པའི་བསམ་གཏན་དང་པོ་དང་།</s>
    <s id="137:2">གཉིས་པ་དང་།</s>
    <s id="137:3">གསུམ་པ་དང་།</s>
    <s id="137:4">བསམ་གཏན་བཞི་པ་དང་།</s>
    <s id="137:5">ནམ་མཁའ་མཐའ་ཡས་སྐྱེ་མཆེད་དང་།</s>
    <s id="137:6">རྣམ་ཤེས་མཐའ་ཡས་སྐྱེ་མཆེད་དང་།</s>
    <s id="137:7">ཅི་ཡང་མེད་པའི་སྐྱེ་མཆེད་དང་།</s>
    <s id="137:8">འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ།</s>
  </p>
  <p id="138">
    <s id="138:1">བསམ་གཏན་དང་། གཟུགས་མེད་པ་དེ་དག་ཀྱང་ཀུན་ནས་ཉོན་མོངས་པ་དང་།</s>
    <s id="138:2">རྣམ་པར་བྱང་བ་དང་།</s>
    <s id="138:3">རྣམ་པར་གཞག་པ་དང་།</s>
    <s id="138:4">རྣམ་པར་དག་པས་རིག་པར་བྱའོ། །</s>
  </p>
  <p id="139">
    <s id="139:1">ཀུན་ནས་ཉོན་མོངས་པས་ཇི་ལྟ་བུ་ཞེ་ན། </s>
  </p>
  <p id="140">
    <s id="140:1">ལུང་དུ་མ་བསྟན་པའི་རྩ་བ་བཞི་པོ། སྲེད་པ་དང་། ལྟ་བ་དང་། ང་རྒྱལ་དང་། མ་རིག་པའོ། །</s>
  </p>
  <p id="141">
    <s id="141:1">སྲེད་པས་ནི་རོ་མྱང་བའི་ཀུན་ནས་ཉོན་མོངས་པས་ཀུན་ནས་ཉོན་མོངས་སོ། །</s>
  </p>
  <p id="142">
    <s id="142:1">ལྟ་བས་ནི་ལྟ་བ་ཤས་ཆེ་བའི་བསམ་གཏན་པ་ཉིད་ཀྱིས་ཀུན་ནས་ཉོན་མོངས་སོ། །</s>
  </p>
  <p id="143">
    <s id="143:1">ང་རྒྱལ་གྱིས་ནི་ང་རྒྱལ་ཤས་ཆེ་བའི་བསམ་གཏན་པ་ཉིད་ཀྱིས་ཀུན་ནས་ཉོན་མོངས་སོ། །</s>
  </p>
  <p id="144">
    <s id="144:1">མ་རིག་པས་ནི་ཐེ་ཚོམ་ཤས་ཆེ་བའི་བསམ་གཏན་པ་ཉིད་ཀྱིས་ཀུན་ནས་ཉོན་མོངས་སོ། །</s>
  </p>
  <p id="145">
    <s id="145:1">དེ་ལྟར་སེམས་ཀུན་ནས་ཉོན་མོངས་པ་དག་ལ་གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་དང་ཉེ་བའི་ཉོན་མོངས་པ་རྣམས་འབྱུང་ངོ་། །</s>
  </p>
  <p id="146">
    <s id="146:1">རྣམ་པར་བྱང་བས་ཇི་ལྟ་བུ་ཞེ་ན། </s>
  </p>
  <p id="147">
    <s id="147:1">དག་པ་པའི་བསམ་གཏན་དང་། གཟུགས་མེད་པ་རྣམས་ཀྱང་དགེ་བའི་ཕྱིར་རྣམ་པར་བྱང་བ་ཞེས་བྱའོ། །</s>
  </p>
  <p id="148">
    <s id="148:1">རྣམ་པར་གཞག་པས་ཇི་ལྟ་བུ་ཞེ་ན།</s>
  </p>
  <p id="149">
    <s id="149:1">ཡན་ལག་རྣམ་པར་གཞག་པ་དང་།</s>
    <s id="149:2">སྙོམས་པར་འཇུག་པ་རྣམ་པར་གཞག་པ་དང་།</s>
    <s id="149:3">ཚད་རྣམ་པར་གཞག་པ་དང་།</s>
    <s id="149:4">མིང་དུ་གདགས་པ་རྣམ་པར་གཞག་པས་སོ། །</s>
  </p>
  <p id="150">
    <s id="150:1">ཡན་ལག་རྣམ་པར་གཞག་པས་ཇི་ལྟ་བུ་ཞེ་ན། </s>
  </p>
  <p id="151">
    <s id="151:1">བསམ་གཏན་དང་པོ་ལ་ཡན་ལག་ལྔ་སྟེ། </s>
  </p>
  <p id="152">
    <s id="152:1">ཡན་ལག་ལྔ་ནི་རྟོག་པ་དང་། དཔྱོད་པ་དང་། དགའ་བ་དང་། བདེ་བ་དང་། སེམས་རྩེ་གཅིག་པ་ཉིད་དོ། །</s>
  </p>
  <p id="153">
    <s id="153:1">བསམ་གཏན་གཉིས་པ་ལ་ཡན་ལག་བཞི་སྟེ། </s>
  </p>
  <p id="154">
    <s id="154:1">ཡན་ལག་བཞི་ནི་ནང་རབ་ཏུ་དང་བ་དང་། དགའ་བ་དང་། བདེ་བ་དང་། སེམས་རྩེ་གཅིག་པ་ཉིད་དོ། །</s>
  </p>
  <p id="155">
    <s id="155:1">བསམ་གཏན་གསུམ་པ་ལ་ཡན་ལག་ལྔ་སྟེ།</s>
  </p>
  <p id="156">
    <s id="156:1">ཡན་ལག་ལྔ་ནི་བཏང་སྙོམས་དང་། དྲན་པ་དང་། ཤེས་བཞིན་དང་། བདེ་བ་དང་། སེམས་རྩེ་གཅིག་པ་ཉིད་དོ། །</s>
  </p>
  <p id="157">
    <s id="157:1">བསམ་གཏན་བཞི་པ་ལ་ཡན་ལག་བཞི་སྟེ། </s>
  </p>
  <p id="158">
    <s id="158:1">ཡན་ལག་བཞི་ནི་བཏང་སྙོམས་ཡོངས་སུ་དག་པ་དང་།</s>
    <s id="158:2">དྲན་པ་ཡོངས་སུ་དག་པ་དང་།</s>
    <s id="158:3">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་དང་།</s>
    <s id="158:4">སེམས་རྩེ་གཅིག་པ་ཉིད་དོ། །</s>
  </p>
  <p id="159">
    <s id="159:1">གཉེན་པོའི་ཡན་ལག་དང་། ཕན་ཡོན་གྱི་ཡན་ལག་དང་དེ་གཉི་གའི་གནས་ཀྱི་རང་བཞིན་གྱི་ཡན་ལག་གི་ཕྱིར་རོ། །</s>
    <s id="159:2">གཟུགས་མེད་པ་རྣམས་ན་ནི་ཞི་གནས་སུ་རོ་གཅིག་པ་ཉིད་ཀྱི་ཕྱིར་ཡན་ལག་རྣམ་པར་གཞག་པ་མེད་དོ། །</s>
  </p>
  <p id="160">
    <s id="160:1">སྙོམས་པར་འཇུག་པ་རྣམ་པར་གཞག་པས་ཇི་ལྟ་བུ་ཞེ་ན། </s>
  </p>
  <p id="161">
    <s id="161:1">ཡིད་ལ་བྱེད་པ་བདུན་གྱིས་བསམ་གཏན་དང་པོ་ལ་སྙོམས་པར་འཇུག་སྟེ། </s>
  </p>
  <p id="162">
    <s id="162:1">འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དུ་ཡང་དེ་བཞིན་ནོ། །</s>
  </p>
  <p id="163">
    <s id="163:1">ཡིད་ལ་བྱེད་པ་བདུན་གང་ཞེ་ན། </s>
  </p>
  <p id="164">
    <s id="164:1">མཚན་ཉིད་རབ་ཏུ་རིག་པའི་ཡིད་ལ་བྱེད་པ་དང་།</s>
    <s id="164:2">མོས་པ་ལས་བྱུང་བ་དང་།</s>
    <s id="164:3">རབ་ཏུ་དབེན་པ་ལས་བྱུང་བ་དང་།</s>
    <s id="164:4">དགའ་བ་སྡུད་པ་དང་།</s>
    <s id="164:5">དཔྱོད་པ་དང་།</s>
    <s id="164:6">སྦྱོར་བའི་མཐའ་དང་།</s>
    <s id="164:7">སྦྱོར་བའི་མཐའི་འབྲས་བུ་ཡིད་ལ་བྱེད་པའོ། །</s>
  </p>
  <p id="165">
    <s id="165:1">ཚད་རྣམ་པར་གཞག་པས་ཇི་ལྟ་བུ་ཞེ་ན། </s>
  </p>
  <p id="166">
    <s id="166:1">བསམ་གཏན་དང་པོ་ལ་ཆུང་ངུར་ཡོངས་སུ་བསྒོམས་པ་དང་། འབྲིང་དང་ཆེན་པོར་ཡོངས་སུ་བསྒོམས་པའོ། །</s>
    <s id="166:2">བསམ་གཏན་དང་པོ་ལ་ཇི་ལྟ་བར་བསམ་གཏན་ལྷག་མ་རྣམས་དང་། གཟུགས་མེད་པ་རྣམས་ཀྱང་དེ་བཞིན་ནོ། །</s>
  </p>
  <p id="167">
    <s id="167:1">བསམ་གཏན་དང་པོ་ལ་ཆུང་ངུ་དང་། འབྲིང་དང་ཆེར་ཡོངས་སུ་བསྒོམས་པའི་འབྲས་བུ་ནི་བསམ་གཏན་དང་པོའི་སྐྱེ་བ་གསུམ་མོ། །</s>
    <s id="167:2">བསམ་གཏན་དང་པོ་ལ་ཇི་ལྟ་བར་བསམ་གཏན་ལྷག་མ་རྣམས་ཀྱི་ཡང་དེ་བཞིན་ཏེ། བསམ་གཏན་གྱི་སྐྱེ་བ་རྣམ་པ་གསུམ་གསུམ་མོ། །</s>
    <s id="167:3">གཟུགས་མེད་པ་ན་ནི་གནས་གཞན་མེད་པའི་ཕྱིར་སྐྱེ་བ་ཐ་དད་པ་ཡང་མེད་དོ། །</s>
  </p>
  <p id="168">
    <s id="168:1">དེ་ན་ཆུང་ངུ་དང་། འབྲིང་དང་། ཆེན་པོར་ཡོངས་སུ་བསྒོམས་པས་གཟུགས་མེད་པ་རྣམས་སུ་སྐྱེ་བ་མཐོན་པོ་དང་། དམའ་བ་དང་། ངན་པ་དང་། བཟང་པོར་མངོན་ནོ། །</s>
  </p>
  <p id="169">
    <s id="169:1">མིང་དུ་གདགས་པ་རྣམ་པར་གཞག་པས་ཇི་ལྟ་བུ་ཞེ་ན། </s>
  </p>
  <p id="170">
    <s id="170:1">བསམ་གཏན་དང་པོས་བསྡུས་པའི་ཏིང་ངེ་འཛིན་ཇི་སྙེད་ལ།</s>
    <s id="170:2">སངས་རྒྱས་དང་བྱང་ཆུབ་སེམས་དཔའ་རྣམས་སྙོམས་པར་འཇུག་པ་དེ་དག་གི་མིང་ཡང་ཉན་ཐོས་དང་། རང་སངས་རྒྱས་རྣམས་ཀྱིས་མི་ཤེས་སོ། །</s>
  </p>
  <p id="171">
    <s id="171:1">བསམ་གཏན་དང་པོས་བསྡུས་པ་ཇི་ལྟ་བར་བསམ་གཏན་ལྷག་མ་རྣམས་དང་། གཟུགས་མེད་པས་བསྡུས་པ་རྣམས་ཀྱང་དེ་བཞིན་ཏེ། </s>
  </p>
  <p id="172">
    <s id="172:1">འདི་ནི་བསམ་གཏན་གྱི་ཕ་རོལ་ཏུ་ཕྱིན་པ་ལ་བརྟེན་ནས་སོ། །</s>
  </p>
  <p id="173">
    <s id="173:1">རྣམ་པར་དག་པས་ཇི་ལྟ་བུ་ཞེ་ན། </s>
  </p>
  <p id="174">
    <s id="174:1">རབ་ཀྱི་མཐའི་ཆ་ལས་བྱུང་བ་བསམ་གཏན་དང་པོ་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་བར་དུ་རྣམ་པར་དག་པ་ཞེས་བྱའོ། །</s>
  </p>
  <p id="175">
    <s id="175:1">འཇིག་རྟེན་ལས་འདས་པའི་ལམ་གང་ཞེ་ན། </s>
  </p>
  <p id="176">
    <s id="176:1">བསྒོམ་པའི་ལམ་ལ་</s>
    <s id="176:2">སྡུག་བསྔལ་དང་། ཀུན་འབྱུང་བ་དང་། འགོག་པ་དང་། ལམ་ཤེས་པ་རྣམས་ཏེ།</s>
  </p>
  <p id="177">
    <s id="177:1">ཆོས་ཤེས་པ་དང་། རྗེས་སུ་རྟོགས་པ་ཤེས་པའི་ཕྱོགས་དང་།</s>
    <s id="177:2">དེ་དག་དང་མཚུངས་པར་ལྡན་པའི་ཏིང་ངེ་འཛིན་དང་།</s>
    <s id="177:3">བསམ་གཏན་དང་པོ་ནས་ཅི་ཡང་མེད་པའི་སྐྱེ་མཆེད་ཀྱི་བར་དུའོ། །</s>
    <s id="177:4">འདུ་ཤེས་མེད་འདུ་ཤེས་མེད་མིན་སྐྱེ་མཆེད་ནི་འདུ་ཤེས་ཀྱི་རྒྱུ་བ་ཡོངས་སུ་མི་གསལ་བའི་ཕྱིར་འཇིག་རྟེན་པ་ཉིད་དེ།</s>
  </p>
  <p id="178">
    <s id="178:1">དེའི་ཕྱིར་མཚན་མ་མེད་པ་ཞེས་བྱའོ། །</s>
  </p>
  <p id="179">
    <s id="179:1">བཅོམ་ལྡན་འདས་ཀྱིས་ཇི་སྐད་དུ།</s>
    <s id="179:2">ཇི་ཙམ་དུ་འདུ་ཤེས་ཀྱི་སྙོམས་པར་འཇུག་པ་དེ་ཙམ་དུ་ཀུན་ཤེས་པར་རྟོགས་སོ་ཞེས་གསུངས་པ་ལྟ་བུའོ། །</s>
  </p>
  <p id="180">
    <s id="180:1">འགོག་པའི་སྙོམས་པར་འཇུག་པ་ནི་འཇིག་རྟེན་ལས་འདས་པ་སྟེ།</s>
  </p>
  <p id="181">
    <s id="181:1">མི་རྣམས་ཀྱི་ནང་དུ་མངོན་པར་བསྒྲུབ་བོ། །</s>
  </p>
  <p id="182">
    <s id="182:1">མི་རྣམས་ཀྱི་ནང་དུ་མངོན་པར་གྲུབ་ནས།</s>
    <s id="182:2">མི་རྣམས་ཀྱི་ནང་དུའམ། གཟུགས་ཀྱི་ཁམས་སུ་མངོན་དུ་བྱེད་དོ། །</s>
  </p>
  <p id="183">
    <s id="183:1">གཟུགས་མེད་པའི་ཁམས་རྣམས་སུ་ནི་འདི་མངོན་དུ་འགྱུར་བ་མེད་དེ། </s>
  </p>
  <p id="184">
    <s id="184:1">ཞི་བའི་རྣམ་པར་ཐར་པའི་རྣམ་པར་སྨིན་པས་གནས་པ་རྣམས་ནི་དེ་ལ་འབད་པའི་རྩོམ་པ་མེད་པའི་ཕྱིར་རོ། །</s>
    <s id="184:2">ལམ་ཆུང་ངུ་གང་ཞེ་ན།</s>
  </p>
  <p id="185">
    <s id="185:1">ཆུང་ངུའི་ཆུང་ངུ་དང་། ཆུང་ངུའི་འབྲིང་པོ་དང་། ཆུང་ངུའི་ཆེན་པོ་སྟེ། </s>
  </p>
  <p id="186">
    <s id="186:1">གང་གིས་ས་དང་ས་ན་ཁམས་གསུམ་ན་སྤྱོད་པའི་ཉོན་མོངས་པ་རྣམས་ཀྱི་ཉོན་མོངས་པའི་རྣམ་པ་ཆེན་པོའི་ཆེན་པོ་དང་། ཆེན་པོའི་འབྲིང་པོ་དང་། ཆེན་པོའི་ཆུང་ངུ་སྤོང་བའོ། །</s>
  </p>
  <p id="187">
    <s id="187:1">ལམ་འབྲིང་པོ་གང་ཞེ་ན།</s>
    <s id="187:2">འབྲིང་པོའི་ཆུང་ངུ་དང་། འབྲིང་པོའི་འབྲིང་པོ་དང་། འབྲིང་པོའི་ཆེན་པོ་སྟེ།</s>
  </p>
  <p id="188">
    <s id="188:1">གང་གིས་ས་དང་ས་ན་ཁམས་གསུམ་ན་སྤྱོད་པའི་ཉོན་མོངས་པ་རྣམས་ཀྱི་ཉོན་མོངས་པའི་རྣམ་པ་འབྲིང་པོའི་ཆེན་པོ་དང་། འབྲིང་པོའི་འབྲིང་པོ་དང་། འབྲིང་པོའི་ཆུང་ངུ་སྤོང་བའོ། །</s>
  </p>
  <p id="189">
    <s id="189:1">ལམ་ཆེན་པོ་གང་ཞེ་ན།</s>
    <s id="189:2">ཆེན་པོའི་ཆུང་ངུ་དང་། ཆེན་པོའི་འབྲིང་པོ་དང་། ཆེན་པོའི་ཆེན་པོ་སྟེ།</s>
  </p>
  <p id="190">
    <s id="190:1">གང་གིས་ས་དང་ས་ན་ཁམས་གསུམ་ན་སྤྱོད་པའི་ཉོན་མོངས་པ་རྣམས་ཀྱི་ཉོན་མོངས་པའི་རྣམ་པ་ཆུང་ངུའི་ཆེན་པོ་དང་། ཆུང་ངུའི་འབྲིང་པོ་དང་། ཆུང་ངུའི་ཆུང་ངུ་སྤོང་བའོ། །</s>
  </p>
  <p id="191">
    <s id="191:1">སྦྱོར་བའི་ལམ་གང་ཞེ་ན། </s>
  </p>
  <p id="192">
    <s id="192:1">གང་གིས་ཉོན་མོངས་པ་སྤོང་བའོ། །</s>
  </p>
  <p id="193">
    <s id="193:1">བར་ཆད་མེད་པའི་ལམ་གང་ཞེ་ན། </s>
  </p>
  <p id="194">
    <s id="194:1">གང་གི་འོག་ཏུ་བར་ཆད་མེད་པར་ཉོན་མོངས་པ་སྤོང་བར་འགྱུར་བའོ། །</s>
  </p>
  <p id="195">
    <s id="195:1">རྣམ་པར་གྲོལ་བའི་ལམ་གང་ཞེ་ན། </s>
  </p>
  <p id="196">
    <s id="196:1">གང་གིས་ཉོན་མོངས་པ་སྤོངས་ནས་རྣམ་པར་གྲོལ་བ་མངོན་དུ་བྱེད་པའོ། །</s>
  </p>
  <p id="197">
    <s id="197:1">ཁྱད་པར་གྱི་ལམ་གང་ཞེ་ན། </s>
  </p>
  <p id="198">
    <s id="198:1">ཉོན་མོངས་པའི་རྣམ་པ་དེ་ལས་གཞན་པ་ལ་སྦྱོར་བ་དང་། བར་ཆད་མེད་པ་དང་། རྣམ་པར་གྲོལ་བའི་ལམ་ནི་ཁྱད་པར་གྱི་ལམ་མོ། །</s>
    <s id="198:2">ཡང་ཉོན་མོངས་པ་སྤོང་བའི་སྦྱོར་བ་བསལ་ནས་ཆོས་སེམས་པའམ།</s>
    <s id="198:3">ཞུགས་པའི་ཆོས་ལ་གནས་པའམ།</s>
    <s id="198:4">སྙོམས་པར་འཇུག་པའི་ཁྱད་པར་གྱི་ལམ་གང་ཡིན་པའོ། །</s>
  </p>
  <p id="199">
    <s id="199:1">ཡང་ཡོན་ཏན་ཁྱད་པར་ཅན་རྣམས་མངོན་པར་བསྒྲུབ་པའམ། གནས་པའི་ལམ་གང་ཡིན་པའོ། །</s>
  </p>
  <p id="200">
    <s id="200:1">ལམ་བསྒོམ་པ་གང་ཞེ་ན།</s>
    <s id="200:2">ཐོབ་པར་བྱ་བའི་ཕྱིར་བསྒོམ་པ་དང་།</s>
    <s id="200:3">བསྟེན་པའི་བསྒོམ་པ་དང་།</s>
    <s id="200:4">བསལ་བའི་ཕྱིར་བསྒོམ་པ་དང་།</s>
    <s id="200:5">གཉེན་པོ་བསྒོམ་པའོ། །</s>
  </p>
  <p id="201">
    <s id="201:1">ཐོབ་པར་བྱ་བའི་ཕྱིར་བསྒོམ་པ་གང་ཞེ་ན། </s>
  </p>
  <p id="202">
    <s id="202:1">དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་བསྒོམ་པའོ། །</s>
  </p>
  <p id="203">
    <s id="203:1">བསྟེན་པའི་བསྒོམ་པ་གང་ཞེ་ན། </s>
  </p>
  <p id="204">
    <s id="204:1">དགེ་བའི་ཆོས་སྐྱེས་པ་རྣམས་གནས་པ་དང་། མི་ཉམས་པ་དང་། ཕྱིར་ཞིང་འབྱུང་བ་དང་། འཕེལ་བ་དང་། ཡངས་པར་བྱ་བའི་ཕྱིར་གང་བསྒོམ་པའོ། །</s>
  </p>
  <p id="205">
    <s id="205:1">བསལ་བའི་ཕྱིར་བསྒོམ་པ་གང་ཞེ་ན། </s>
  </p>
  <p id="206">
    <s id="206:1">སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་གང་བསྒོམ་པའོ། །</s>
  </p>
  <p id="207">
    <s id="207:1">གཉེན་པོ་བསྒོམ་པ་གང་ཞེ་ན།</s>
    <s id="207:2">སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་གང་བསྒོམ་པའོ། །</s>
  </p>
  <p id="208">
    <s id="208:1">ཡང་ལམ་སྐྱེ་བ་ན་རང་གི་བག་ཆགས་འཇོག་པ་དེ་ནི་ཐོབ་པར་བྱ་བའི་ཕྱིར་བསྒོམ་པའོ། །</s>
  </p>
  <p id="209">
    <s id="209:1">དེ་ཉིད་མངོན་དུ་གྱུར་ནས་བསྒོམ་པར་འགྱུར་བ་དེ་ནི་བསྟེན་པའི་བསྒོམ་པའོ། །</s>
  </p>
  <p id="210">
    <s id="210:1">རང་གི་སྒྲིབ་པ་སྤོང་བ་དེ་ནི་བསལ་བའི་ཕྱིར་བསྒོམ་པའོ། །</s>
  </p>
  <p id="211">
    <s id="211:1">སྒྲིབ་པ་སྤངས་ནས་ཀྱང་ཕྱི་མ་ལ་མི་སྐྱེ་བའི་ཆོས་ཅན་དུ་འཇོག་པ་དེ་ནི་གཉེན་པོ་བསྒོམ་པའོ། །</s>
  </p>
  <p id="212">
    <s id="212:1">ཡང་གཉེན་པོ་རྣམ་པ་བཞི་སྟེ། </s>
  </p>
  <p id="213">
    <s id="213:1">རྣམ་པར་སུན་འབྱིན་པ་གཉེན་པོ་དང་།</s>
    <s id="213:2">སྤོང་བ་གཉེན་པོ་དང་།</s>
    <s id="213:3">རྟེན་གཉེན་པོ་དང་།</s>
    <s id="213:4">ཐག་བསྲིང་བ་གཉེན་པོ་ནི་གཉེན་པོ་བསྒོམ་པ་ཞེས་བྱའོ། །</s>
  </p>
  <p id="214">
    <s id="214:1">རྣམ་པར་སུན་འབྱིན་པ་གཉེན་པོ་གང་ཞེ་ན།</s>
  </p>
  <p id="215">
    <s id="215:1">ཟག་པ་དང་བཅས་པའི་འདུ་བྱེད་རྣམས་ལ་ཉེས་དམིགས་སུ་བལྟ་བའོ། །</s>
  </p>
  <p id="216">
    <s id="216:1">སྤོང་བ་གཉེན་པོ་གང་ཞེ་ན།</s>
    <s id="216:2">སྦྱོར་བ་དང་བར་ཆད་མེད་པའི་ལམ་མོ། །</s>
    <s id="216:3">རྟེན་གཉེན་པོ་གང་ཞེ་ན།</s>
  </p>
  <p id="217">
    <s id="217:1">རྣམ་པར་གྲོལ་བའི་ལམ་མོ། །</s>
    <s id="217:2">ཐག་བསྲིང་བ་གཉེན་པོ་གང་ཞེ་ན།</s>
  </p>
  <p id="218">
    <s id="218:1">དེའི་གོང་མའི་ལམ་མོ། །</s>
    <s id="218:2">ཡང་དངོས་པོ་ལ་ཡོངས་སུ་རྟོག་པའི་ལམ་དང་།</s>
    <s id="218:3">རྩོལ་བ་ལས་བྱུང་བའི་ལམ་དང་།</s>
    <s id="218:4">ཏིང་ངེ་འཛིན་ཡོངས་སུ་སྦྱོང་བར་བྱེད་པའི་ལམ་དང་།</s>
    <s id="218:5">མངོན་པར་རྟོགས་པ་ལ་སྦྱོར་བའི་ལམ་དང་།</s>
    <s id="218:6">མངོན་པར་རྟོགས་པ་དང་འབྲེལ་བའི་ལམ་དང་།</s>
    <s id="218:7">མངོན་པར་རྟོགས་པའི་ལམ་དང་།</s>
    <s id="218:8">རྣམ་པར་དག་པར་ངེས་པར་འབྱིན་པའི་ལམ་དང་།</s>
    <s id="218:9">གནས་དང་དབང་པོས་ཐ་དད་པའི་ལམ་དང་།</s>
    <s id="218:10">བསླབ་པ་གསུམ་ཡོངས་སུ་སྦྱོང་བའི་ལམ་དང་།</s>
    <s id="218:11">ཡོན་ཏན་ཐམས་ཅད་སྒྲུབ་པར་བྱེད་པའི་ལམ་དང་།</s>
    <s id="218:12">ལམ་སྡུད་པའི་ལམ་ནི་ལམ་ཞེས་བྱ་སྟེ།</s>
  </p>
  <p id="219">
    <s id="219:1">དེ་ཡང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་།</s>
    <s id="219:2">ལམ་བཞི་དང་།</s>
    <s id="219:3">ཆོས་ཀྱི་གནས་བཞི་དང་།</s>
    <s id="219:4">ཞི་གནས་དང་།</s>
    <s id="219:5">ལྷག་མཐོང་དང་།</s>
    <s id="219:6">དབང་པོ་གསུམ་དང་།</s>
    <s id="219:7">གོ་(རིམས་,རིམ་)བཞིན་ནོ། །</s>
  </p>
  <p id="220">
    <s id="220:1">དྲན་པ་ཉེ་བར་གཞག་པ་རྣམས་ནི།</s>
    <s id="220:2">དམིགས་པ་དང་། ངོ་བོ་ཉིད་དང་། གྲོགས་དང་། བསྒོམ་པ་དང་། བསྒོམས་པའི་འབྲས་བུར་རིག་པར་བྱའོ། །</s>
  </p>
  <p id="221">
    <s id="221:1">དྲན་པ་ཉེ་བར་གཞག་པ་རྣམས་ལ་ཇི་ལྟ་བར་བྱང་ཆུབ་ཀྱི་ཕྱོགས་ལྷག་མ་རྣམས་ལའང་དེ་བཞིན་ནོ། །</s>
  </p>
  <p id="222">
    <s id="222:1">དྲན་པ་ཉེ་བར་གཞག་པ་རྣམས་ཀྱི་དམིགས་པ་གང་ཞེ་ན། </s>
  </p>
  <p id="223">
    <s id="223:1">ལུས་དང་། ཚོར་བ་དང་། སེམས་དང་། ཆོས་སོ། །</s>
  </p>
  <p id="224">
    <s id="224:1">ཡང་བདག་གི་གནས་ཀྱི་དངོས་པོ་དང་།</s>
    <s id="224:2">བདག་གི་ལོངས་སྤྱོད་ཀྱི་གཞི་དང་།</s>
    <s id="224:3">བདག་གི་དངོས་པོ་དང་།</s>
    <s id="224:4">བདག་ཀུན་ནས་ཉོན་མོངས་པ་དང་རྣམ་པར་བྱང་བའི་དངོས་པོའོ། །</s>
  </p>
  <p id="225">
    <s id="225:1">ངོ་བོ་ཉིད་གང་ཞེ་ན།</s>
    <s id="225:2">ཤེས་རབ་དང་དྲན་པའོ།</s>
  </p>
  <p id="226">
    <s id="226:1">གྲོགས་གང་ཞེ་ན།</s>
    <s id="226:2">དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="227">
    <s id="227:1">བསྒོམ་པ་གང་ཞེ་ན།</s>
    <s id="227:2">ནང་གི་ལུས་ལ་སོགས་པ་ལ་ལུས་ལ་སོགས་པའི་རྗེས་སུ་ལྟ་བའོ། །</s>
  </p>
  <p id="228">
    <s id="228:1">ནང་ལ་ཇི་ལྟ་བར་ཕྱི་དང་། ནང་དང་ཕྱི་ལ་ཡང་དེ་བཞིན་ནོ། །</s>
  </p>
  <p id="229">
    <s id="229:1">ནང་གི་ལུས་གང་ཞེ་ན། </s>
  </p>
  <p id="230">
    <s id="230:1">ལུས་གང་ལ་ནང་གི་སྐྱེ་མཆེད་གཟུགས་ཅན་དག་གང་ཡིན་པའོ། །</s>
  </p>
  <p id="231">
    <s id="231:1">ཕྱིའི་ལུས་གང་ཞེ་ན། </s>
  </p>
  <p id="232">
    <s id="232:1">ཕྱིའི་སྐྱེ་མཆེད་གཟུགས་ཅན་རྣམས་སོ། །</s>
  </p>
  <p id="233">
    <s id="233:1">ནང་དང་ཕྱིའི་ལུས་གང་ཞེ་ན།</s>
  </p>
  <p id="234">
    <s id="234:1">ནང་གི་སྐྱེ་མཆེད་དང་འབྲེལ་བའི་ཕྱིའི་སྐྱེ་མཆེད་དབང་པོའི་གནས་རྣམས་དང་།</s>
    <s id="234:2">གཞན་གྱི་རྒྱུད་ལ་ཡོད་པའི་ནང་གི་སྐྱེ་མཆེད་གཟུགས་ཅན་རྣམས་སོ། །</s>
  </p>
  <p id="235">
    <s id="235:1">ལུས་ལ་ལུས་ཀྱི་རྗེས་སུ་ལྟ་བ་གང་ཞེ་ན། </s>
  </p>
  <p id="236">
    <s id="236:1">རྣམ་པར་རྟོག་པའི་གཟུགས་བརྙན་གྱི་ལུས་དང་། རང་བཞིན་གྱི་གཟུགས་ཀྱི་ལུས་ལ་མཉམ་པ་ཉིད་དུ་ལྟ་བ་གང་ཡིན་པའོ། །</s>
  </p>
  <p id="237">
    <s id="237:1">ནང་གི་ཚོར་བ་གང་ཞེ་ན། </s>
  </p>
  <p id="238">
    <s id="238:1">ནང་གི་ལུས་ལ་བརྟེན་ནས་བྱུང་བའི་ཚོར་བའོ། །</s>
  </p>
  <p id="239">
    <s id="239:1">ཕྱིའི་ཚོར་བ་གང་ཞེ་ན། </s>
  </p>
  <p id="240">
    <s id="240:1">ཕྱིའི་ལུས་ལ་བརྟེན་ནས་བྱུང་བའི་ཚོར་བའོ། །</s>
  </p>
  <p id="241">
    <s id="241:1">ནང་དང་ཕྱིའི་ཚོར་བ་གང་ཞེ་ན། </s>
  </p>
  <p id="242">
    <s id="242:1">ནང་དང་ཕྱིའི་ལུས་ལ་བརྟེན་ནས་བྱུང་བའི་ཚོར་བའོ། །</s>
  </p>
  <p id="243">
    <s id="243:1">ཚོར་བ་ལ་ཇི་ལྟ་བར་སེམས་དང་ཆོས་ལ་ཡང་དེ་བཞིན་ནོ། །</s>
  </p>
  <p id="244">
    <s id="244:1">ལུས་ལ་ལུས་ཀྱི་རྗེས་སུ་ལྟ་བ་ཇི་ལྟ་བར་ཚོར་བ་ལ་སོགས་པ་ལ་ཚོར་བ་ལ་སོགས་པའི་རྗེས་སུ་ལྟ་བ་ཡང་དེ་བཞིན་ཏེ་ཅི་རིགས་སུ་སྦྱར་བར་རིག་པར་བྱའོ། །</s>
  </p>
  <p id="245">
    <s id="245:1">ཡང་བསྒོམ་པ་ནི་འདུན་པ་དང་།</s>
    <s id="245:2">བརྩོན་འགྲུས་དང་།</s>
    <s id="245:3">རྩོལ་བ་དང་།</s>
    <s id="245:4">སྤྲོ་བ་དང་།</s>
    <s id="245:5">མ་ཐན་པ་དང་།</s>
    <s id="245:6">ཕྱིར་ནུར་བ་མེད་པ་དང་།</s>
    <s id="245:7">དྲན་པ་དང་།</s>
    <s id="245:8">ཤེས་བཞིན་དང་།</s>
    <s id="245:9">བག་ཡོད་པའོ། །</s>
  </p>
  <p id="246">
    <s id="246:1">ཡིད་ལ་མི་བྱེད་པ་ཉེ་བའི་ཉོན་མོངས་པའི་གཉེན་པོར་འདུན་པ་བསྒོམ་མོ། །</s>
    <s id="246:2">ལེ་ལོ་ཉེ་བའི་ཉོན་མོངས་པའི་གཉེན་པོར་བརྩོན་འགྲུས་རྩོམ་མོ། །</s>
    <s id="246:3">བྱིང་བ་དང་རྒོད་པ་ཉེ་བའི་ཉོན་མོངས་པའི་གཉེན་པོར་རྩོལ་བ་བསྒོམ་མོ། །</s>
    <s id="246:4">སེམས་ཞུམ་པ་ཉེ་བའི་ཉོན་མོངས་པའི་གཉེན་པོར་སྤྲོ་བ་བསྒོམ་མོ། །</s>
    <s id="246:5">གནོད་པས་ཡོངས་སུ་སྐྱོ་བ་ཉེ་བའི་ཉོན་མོངས་པའི་གཉེན་པོར་མ་ཐན་པ་བསྒོམ་མོ། །</s>
    <s id="246:6">ཅུང་ཟད་ཙམ་གྱིས་ཆོག་པར་འཛིན་པ་ཉེ་བའི་ཉོན་མོངས་པའི་གཉེན་པོར་ཕྱིར་ནུར་བ་མེད་པ་བསྒོམ་མོ། །</s>
    <s id="246:7">གདམས་ངག་བརྗེད་པ་ཉེ་བའི་ཉོན་མོངས་པའི་གཉེན་པོར་དྲན་པ་བསྒོམ་མོ། །</s>
    <s id="246:8">ལྟུང་བས་ཡིད་ལ་གཅགས་པ་ཉེ་བའི་ཉོན་མོངས་པའི་གཉེན་པོར་ཤེས་བཞིན་བསྒོམ་མོ། །</s>
    <s id="246:9">བརྩོན་པ་འདོར་བ་ཉེ་བའི་ཉོན་མོངས་པའི་གཉེན་པོར་བག་ཡོད་པ་བསྒོམ་མོ། །</s>
    <s id="246:10">བསྒོམས་པའི་འབྲས་བུ་གང་ཞེ་ན།</s>
  </p>
  <p id="247">
    <s id="247:1">ཕྱིན་ཅི་ལོག་སྤོང་བ་དང་།</s>
    <s id="247:2">བདེན་པ་ལ་འཇུག་པ་དང་།</s>
    <s id="247:3">ལུས་ལ་སོགས་པ་དང་བྲལ་བའོ། །</s>
  </p>
  <p id="248">
    <s id="248:1">ཡང་དག་པར་སྤོང་བ་རྣམས་ཀྱི་དམིགས་པ་གང་ཞེ་ན། </s>
  </p>
  <p id="249">
    <s id="249:1">མི་མཐུན་པའི་ཕྱོགས་དང་། གཉེན་པོ་སྐྱེས་པ་དང་། མ་སྐྱེས་པའོ། །</s>
  </p>
  <p id="250">
    <s id="250:1">ངོ་བོ་ཉིད་གང་ཞེ་ན།</s>
    <s id="250:2">བརྩོན་འགྲུས་སོ། །</s>
  </p>
  <p id="251">
    <s id="251:1">གྲོགས་གང་ཞེ་ན།</s>
    <s id="251:2">དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="252">
    <s id="252:1">བསྒོམ་པ་གང་ཞེ་ན།</s>
    <s id="252:2">གང་འདུན་པ་སྐྱེད་དོ། །</s>
    <s id="252:3">འབད་དོ། །</s>
  </p>
  <p id="253">
    <s id="253:1">བརྩོན་འགྲུས་རྩོམ་མོ། །</s>
    <s id="253:2">སེམས་རབ་ཏུ་འཛིན་ཏོ། །</s>
  </p>
  <p id="254">
    <s id="254:1">རབ་ཏུ་འཇོག་གོ་ཞེས་བྱ་བ་སྟེ། </s>
  </p>
  <p id="255">
    <s id="255:1">འདི་ནི་བརྩོན་འགྲུས་བསྒོམ་པ་གནས་དང་བཅས་པའོ། །</s>
  </p>
  <p id="256">
    <s id="256:1">གནས་ནི་འདུན་པའོ། །</s>
  </p>
  <p id="257">
    <s id="257:1">འབད་པ་ནི་བརྩོན་འགྲུས་སོ། །</s>
  </p>
  <p id="258">
    <s id="258:1">ཞི་གནས་དང་། རབ་ཏུ་འཛིན་པ་དང་། བཏང་སྙོམས་ཀྱི་མཚན་མ་ཡིད་ལ་བྱེད་པ་ལ་བརྩོན་འགྲུས་རྩོམ་མོ། །</s>
    <s id="258:2">བྱིང་བ་དང་། རྒོད་པ་སེལ་བ་ཡང་བརྩོན་འགྲུས་ཉིད་དེ།</s>
  </p>
  <p id="259">
    <s id="259:1">འདི་ལྟར་དེའི་འོག་ཏུ་སེམས་རབ་ཏུ་འཛིན་པ་དང་། རབ་ཏུ་འཇོག་པ་སྨོས་སོ། །</s>
  </p>
  <p id="260">
    <s id="260:1">འབྲས་བུ་གང་ཞེ་ན།</s>
    <s id="260:2">མི་མཐུན་པའི་ཕྱོགས་མ་ལུས་པར་ཉམས་པ་དང་།</s>
    <s id="260:3">གཉེན་པོ་ཐོབ་པ་དང་འཕེལ་བའོ། །</s>
  </p>
  <p id="261">
    <s id="261:1">རྫུ་འཕྲུལ་གྱི་རྐང་པ་རྣམས་ཀྱི་དམིགས་པ་གང་ཞེ་ན།</s>
  </p>
  <p id="262">
    <s id="262:1">ཏིང་ངེ་འཛིན་གྱིས་གྲུབ་པའི་བྱ་བའོ། །</s>
  </p>
  <p id="263">
    <s id="263:1">ངོ་བོ་ཉིད་གང་ཞེ་ན།</s>
    <s id="263:2">ཏིང་ངེ་འཛིན་ཏོ། །</s>
  </p>
  <p id="264">
    <s id="264:1">གྲོགས་གང་ཞེ་ན།</s>
    <s id="264:2">འདུན་པ་དང་། བརྩོན་འགྲུས་དང་། སེམས་དང་། དཔྱོད་པ་དང་། དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="265">
    <s id="265:1">འདུན་པའི་ཏིང་ངེ་འཛིན་གང་ཞེ་ན། </s>
  </p>
  <p id="266">
    <s id="266:1">གང་གུས་པར་སྦྱོར་བ་ལ་བརྟེན་ནས་སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="267">
    <s id="267:1">བརྩོན་འགྲུས་ཀྱི་ཏིང་ངེ་འཛིན་གང་ཞེ་ན། </s>
  </p>
  <p id="268">
    <s id="268:1">གང་རྒྱུན་དུ་སྦྱོར་བ་ལ་བརྟེན་ནས།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="269">
    <s id="269:1">སེམས་ཀྱི་ཏིང་ངེ་འཛིན་གང་ཞེ་ན།</s>
  </p>
  <p id="270">
    <s id="270:1">གང་སྔོན་ཏིང་ངེ་འཛིན་བསྒོམས་པ་ལ་བརྟེན་ནས།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="271">
    <s id="271:1">དཔྱོད་པའི་ཏིང་ངེ་འཛིན་གང་ཞེ་ན། </s>
  </p>
  <p id="272">
    <s id="272:1">གང་གཞན་གྱིས་བསྟན་ནས་ཆོས་རབ་ཏུ་རྣམ་པར་འབྱེད་པ་ལ་བརྟེན་ནས།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="273">
    <s id="273:1">ཡང་འདུན་པའི་ཏིང་ངེ་འཛིན་ནི་གང་འདུན་པ་བསྐྱེད་པ་ན་སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="274">
    <s id="274:1">བརྩོན་འགྲུས་ཀྱི་ཏིང་ངེ་འཛིན་ནི་གང་འབད་ཅིང་བརྩོན་འགྲུས་རྩོམ་པ་ན།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="275">
    <s id="275:1">སེམས་ཀྱི་ཏིང་ངེ་འཛིན་ནི་གང་སེམས་རབ་ཏུ་འཇོག་པ་ན།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="276">
    <s id="276:1">དཔྱོད་པའི་ཏིང་ངེ་འཛིན་ནི་གང་སེམས་རབ་ཏུ་འཛིན་པ་ན།  སེམས་རྩེ་གཅིག་པ་ཉིད་ལ་རེག་པའོ། །</s>
  </p>
  <p id="277">
    <s id="277:1">བསྒོམ་པ་གང་ཞེ་ན། སྤོང་བའི་འདུ་བྱེད་བརྒྱད་གོམས་པར་བྱེད་པ་སྟེ། </s>
  </p>
  <p id="278">
    <s id="278:1">སྤོང་བའི་འདུ་བྱེད་བརྒྱད་ནི།</s>
    <s id="278:2">འདུན་པ་དང་།</s>
    <s id="278:3">རྩོལ་བ་དང་།</s>
    <s id="278:4">དད་པ་དང་།</s>
    <s id="278:5">ཤིན་ཏུ་སྦྱངས་པ་དང་།</s>
    <s id="278:6">དྲན་པ་དང་།</s>
    <s id="278:7">ཤེས་བཞིན་དང་།</s>
    <s id="278:8">སེམས་པ་དང་།</s>
    <s id="278:9">བཏང་སྙོམས་སོ། །</s>
  </p>
  <p id="279">
    <s id="279:1">འདི་དག་བརྒྱད་ཡིན་དུ་ཟིན་ཀྱང་བཞིར་འགྱུར་ཏེ། </s>
  </p>
  <p id="280">
    <s id="280:1">འབད་པ་དང་།</s>
    <s id="280:2">ཕན་འདོགས་པ་དང་།</s>
    <s id="280:3">ཉེ་བར་འདོགས་པ་དང་།</s>
    <s id="280:4">གཉེན་པོའོ། །</s>
  </p>
  <p id="281">
    <s id="281:1">ཡང་འདུན་པ་དང་།</s>
    <s id="281:2">བརྩོན་འགྲུས་དང་།</s>
    <s id="281:3">སེམས་དང་།</s>
    <s id="281:4">དཔྱོད་པ་རྣམས་ཀྱི་སྡུད་པ་དང་།</s>
    <s id="281:5">གཡེང་བ་གཞི་དང་བཅས་པར་ཡོངས་སུ་སྤངས་པ་དང་།</s>
    <s id="281:6">ཞུམ་པ་མེད་པ་དང་།</s>
    <s id="281:7">གཡེང་བ་མེད་པ་དང་།</s>
    <s id="281:8">དེ་གཉི་གའི་གནས་དང་མཐུན་པ་བསྒོམ་མོ། །</s>
    <s id="281:9">འབྲས་བུ་གང་ཞེ་ན།</s>
  </p>
  <p id="282">
    <s id="282:1">དེ་ལྟར་ཏིང་ངེ་འཛིན་ལེགས་པར་ཡོངས་སུ་སྦྱང་བ་བྱས་ན།</s>
  </p>
  <p id="283">
    <s id="283:1">ཆོས་མངོན་པར་ཤེས་པར་བྱ་བ་གང་དང་གང་མངོན་དུ་བྱ་བར་འདོད་པ་དེ་དང་དེ་ལ་སེམས་མངོན་པར་གཏོད་པ་དེ་རང་རང་གི་གནས་ཀྱི་ཆོས་རྣམས་ལ་མངོན་དུ་འགྱུར་བའི་སྐལ་བ་ཅན་དུ་འགྱུར་རོ། །</s>
    <s id="283:2">དབང་པོ་རྣམས་ཀྱི་དམིགས་པ་གང་ཞེ་ན།</s>
  </p>
  <p id="284">
    <s id="284:1">འཕགས་པའི་བདེན་པ་བཞི་པོ་རྣམས་སོ། །</s>
  </p>
  <p id="285">
    <s id="285:1">ངོ་བོ་ཉིད་གང་ཞེ་ན།</s>
    <s id="285:2">དད་པ་དང་།</s>
    <s id="285:3">བརྩོན་འགྲུས་དང་།</s>
    <s id="285:4">དྲན་པ་དང་།</s>
    <s id="285:5">ཏིང་ངེ་འཛིན་དང་།</s>
    <s id="285:6">ཤེས་རབ་པོ། །</s>
    <s id="285:7">གྲོགས་གང་ཞེ་ན།</s>
  </p>
  <p id="286">
    <s id="286:1">དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="287">
    <s id="287:1">བསྒོམ་པ་གང་ཞེ་ན།</s>
    <s id="287:2">དད་པའི་དབང་པོ་ནི་བདེན་པ་རྣམས་ལ་མངོན་པར་ཡིད་ཆེས་པའི་ཚུལ་གྱིས་བསྒོམ་པར་འགྱུར་རོ། །</s>
    <s id="287:3">མངོན་པར་ཡིད་ཆེས་པ་སྐྱེས་པ་ནི་བདེན་པ་མངོན་པར་རྟོགས་པར་བྱ་བའི་ཕྱིར་སྤྲོ་བའི་ཚུལ་གྱིས་བརྩོན་འགྲུས་བསྒོམ་པར་འགྱུར་རོ། །</s>
    <s id="287:4">བརྩོན་འགྲུས་བརྩམས་པ་ནི་བདེན་པ་རྣམས་ལ་ཉེ་བར་གནས་པའི་དྲན་པ་མི་བརྗེད་པའི་ཚུལ་གྱིས་བསྒོམ་པར་འགྱུར་རོ། །</s>
    <s id="287:5">བདེན་པ་རྣམས་ལ་དྲན་པ་ཉེ་བར་གནས་པའི་ཏིང་ངེ་འཛིན་ནི་སེམས་རྩེ་གཅིག་པའི་ཚུལ་གྱིས་བསྒོམ་པར་འགྱུར་རོ། །</s>
    <s id="287:6">བདེན་པ་རྣམས་ལ་མཉམ་པར་གཞག་པའི་ཤེས་རབ་ནི་རབ་ཏུ་རྣམ་པར་འབྱེད་པའི་ཚུལ་གྱིས་བསྒོམ་པར་འགྱུར་རོ། །</s>
    <s id="287:7">འབྲས་བུ་གང་ཞེ་ན།</s>
  </p>
  <p id="288">
    <s id="288:1">བདེན་པ་མྱུར་དུ་མངོན་པར་རྟོགས་པར་བྱེད་པ་དང་།</s>
    <s id="288:2">དྲོ་བར་གྱུར་པ་དང་། རྩེ་མོ་དང་། བཟོད་པ་དང་། ཆོས་ཀྱི་མཆོག་རྣམས་བསྒྲུབ་པའོ། །</s>
  </p>
  <p id="289">
    <s id="289:1">དབང་པོ་རྣམས་ལ་ཇི་ལྟ་བར་སྟོབས་རྣམས་ལ་ཡང་དེ་བཞིན་ནོ། །</s>
  </p>
  <p id="290">
    <s id="290:1">འདི་ནི་བྱེ་བྲག་ཡིན་ཏེ། </s>
  </p>
  <p id="291">
    <s id="291:1">མི་མཐུན་པའི་ཕྱོགས་ངེས་པར་བསྲབས་པས། མི་བརྫི་བའི་ཕྱིར་སྟོབས་རྣམས་སོ། །</s>
  </p>
  <p id="292">
    <s id="292:1">བྱང་ཆུབ་ཀྱི་ཡན་ལག་རྣམས་ཀྱི་དམིགས་པ་གང་ཞེ་ན། </s>
  </p>
  <p id="293">
    <s id="293:1">འཕགས་པའི་བདེན་པ་བཞི་པོ་དག་གི་ཡང་དག་པ་ཉིད་ཇི་ལྟ་བའོ། །</s>
  </p>
  <p id="294">
    <s id="294:1">ངོ་བོ་ཉིད་གང་ཞེ་ན།</s>
    <s id="294:2">དྲན་པ་དང་།</s>
    <s id="294:3">ཆོས་རྣམ་པར་འབྱེད་པ་དང་།</s>
    <s id="294:4">བརྩོན་འགྲུས་དང་།</s>
    <s id="294:5">དགའ་བ་དང་།</s>
    <s id="294:6">ཤིན་ཏུ་སྦྱངས་པ་དང་།</s>
    <s id="294:7">ཏིང་ངེ་འཛིན་དང་།</s>
    <s id="294:8">བཏང་སྙོམས་སོ། །</s>
  </p>
  <p id="295">
    <s id="295:1">དྲན་པ་ནི་གནས་ཀྱི་ཡན་ལག་གོ། །</s>
  </p>
  <p id="296">
    <s id="296:1">ཆོས་རྣམ་པར་འབྱེད་པ་ནི་ངོ་བོ་ཉིད་ཀྱི་ཡན་ལག་གོ། །</s>
  </p>
  <p id="297">
    <s id="297:1">བརྩོན་འགྲུས་ནི་ངེས་པར་འབྱུང་བའི་ཡན་ལག་གོ། །</s>
  </p>
  <p id="298">
    <s id="298:1">དགའ་བ་ནི་ཕན་ཡོན་གྱི་ཡན་ལག་གོ། །</s>
  </p>
  <p id="299">
    <s id="299:1">ཤིན་ཏུ་སྦྱངས་པ་དང་། ཏིང་ངེ་འཛིན་དང་། བཏང་སྙོམས་ནི་ཀུན་ནས་ཉོན་མོངས་པ་མེད་པའི་ཡན་ལག་སྟེ།</s>
  </p>
  <p id="300">
    <s id="300:1">གང་གིས་ཀྱང་ཀུན་ནས་ཉོན་མོངས་པར་མི་འགྱུར་བ་དང་།</s>
    <s id="300:2">གང་དུ་ཡང་ཀུན་ནས་ཉོན་མོངས་པར་མི་འགྱུར་བ་དང་།</s>
    <s id="300:3">ཀུན་ནས་ཉོན་མོངས་པ་གང་ཡང་མེད་པའོ། །</s>
  </p>
  <p id="301">
    <s id="301:1">གྲོགས་གང་ཞེ་ན།</s>
    <s id="301:2">དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="302">
    <s id="302:1">བསྒོམ་པ་གང་ཞེ་ན། </s>
  </p>
  <p id="303">
    <s id="303:1">དྲན་པ་ཡང་དག་བྱང་ཆུབ་ཀྱི་ཡན་ལག །</s>
    <s id="303:2">དབེན་པ་ལ་གནས་པ།</s>
    <s id="303:3">འདོད་ཆགས་དང་བྲལ་བ་ལ་གནས་པ།</s>
    <s id="303:4">འགོག་པ་ལ་གནས་པ།</s>
    <s id="303:5">རྣམ་པར་སྤོང་བས་ཡོངས་སུ་བསྒྱུར་བ་བསྒོམ་པའོ། །</s>
  </p>
  <p id="304">
    <s id="304:1">དྲན་པ་ཡང་དག་བྱང་ཆུབ་ཀྱི་ཡན་ལག་ཇི་ལྟ་བར་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་བར་དུ་ཡང་དེ་བཞིན་ནོ། །</s>
  </p>
  <p id="305">
    <s id="305:1">འདིས་ནི་བདེན་པ་ལ་དམིགས་པ་བྱང་ཆུབ་ཀྱི་ཡན་ལག་བསྒོམ་པ་ཡོངས་སུ་བསྟན་ཏོ། །</s>
  </p>
  <p id="306">
    <s id="306:1">འབྲས་བུ་གང་ཞེ་ན།</s>
    <s id="306:2">མཐོང་བས་སྤང་བར་བྱ་བའི་ཉོན་མོངས་པ་རྣམས་སྤངས་པའོ། །</s>
    <s id="306:3">ལམ་གྱི་ཡན་ལག་རྣམས་ཀྱི་དམིགས་པ་གང་ཞེ་ན།</s>
  </p>
  <p id="307">
    <s id="307:1">དེའི་འོག་ཏུ་འཕགས་པའི་བདེན་པ་བཞི་པོ་རྣམས་ཀྱི་ཡང་དག་པ་ཉིད་ཇི་ལྟ་བའོ། །</s>
  </p>
  <p id="308">
    <s id="308:1">ངོ་བོ་ཉིད་གང་ཞེ་ན།</s>
    <s id="308:2">ཡན་ལག་བརྒྱད་དེ།</s>
  </p>
  <p id="309">
    <s id="309:1">ཡང་དག་པའི་ལྟ་བ་དང་།</s>
    <s id="309:2">ཡང་དག་པའི་རྟོག་པ་དང་།</s>
    <s id="309:3">ཡང་དག་པའི་ངག་དང་།</s>
    <s id="309:4">ཡང་དག་པའི་ལས་ཀྱི་མཐའ་དང་།</s>
    <s id="309:5">ཡང་དག་པའི་འཚོ་བ་དང་།</s>
    <s id="309:6">ཡང་དག་པའི་རྩོལ་བ་དང་།</s>
    <s id="309:7">ཡང་དག་པའི་དྲན་པ་དང་།</s>
    <s id="309:8">ཡང་དག་པའི་ཏིང་ངེ་འཛིན་ཏོ། །</s>
  </p>
  <p id="310">
    <s id="310:1">ཡང་དག་པའི་ལྟ་བ་ནི་ཡོངས་སུ་གཅོད་པའི་ཡན་ལག་གོ། །</s>
  </p>
  <p id="311">
    <s id="311:1">ཡང་དག་པའི་རྟོག་པ་ནི་གཞན་གོ་བར་བྱེད་པའི་ཡན་ལག་གོ། །</s>
  </p>
  <p id="312">
    <s id="312:1">ཡང་དག་པའི་ངག་དང་། ལས་ཀྱི་མཐའ་དང་། འཚོ་བ་ནི་གཞན་ཡིད་ཆེས་པར་བྱེད་པའི་ཡན་ལག་སྟེ། </s>
  </p>
  <p id="313">
    <s id="313:1">ལྟ་བ་དང་། ཚུལ་ཁྲིམས་དང་། འཚོ་བ་རྣམ་པར་དག་པའི་ཕྱིར་རོ། །</s>
    <s id="313:2">ཡང་དག་པའི་རྩོལ་བ་ནི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་གོ། །</s>
  </p>
  <p id="314">
    <s id="314:1">ཡང་དག་པའི་དྲན་པ་ནི་ཉེ་བའི་ཉོན་མོངས་པའི་སྒྲིབ་པ་རྣམ་པར་སྦྱོང་བའི་ཡན་ལག་གོ། །</s>
  </p>
  <p id="315">
    <s id="315:1">ཡང་དག་པའི་ཏིང་ངེ་འཛིན་ནི་ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་སྦྱོང་བའི་ཡན་ལག་གོ། །</s>
  </p>
  <p id="316">
    <s id="316:1">གྲོགས་གང་ཞེ་ན།</s>
    <s id="316:2">དེ་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་སོ། །</s>
  </p>
  <p id="317">
    <s id="317:1">བསྒོམ་པ་ནི་བྱང་ཆུབ་ཀྱི་ཡན་ལག་བཞིན་ནོ། །</s>
  </p>
  <p id="318">
    <s id="318:1">འབྲས་བུ་གང་ཞེ་ན།</s>
    <s id="318:2">ཡོངས་སུ་གཅོད་པ་དང་།</s>
    <s id="318:3">གཞན་གོ་བར་བྱེད་པ་དང་།</s>
    <s id="318:4">གཞན་ཡིད་ཆེས་པར་བྱེད་པ་དང་།</s>
    <s id="318:5">ཉོན་མོངས་པའི་སྒྲིབ་པ་རྣམ་པར་དག་པ་དང་།</s>
    <s id="318:6">ཉེ་བའི་ཉོན་མོངས་པའི་སྒྲིབ་པ་རྣམ་པར་དག་པ་དང་།</s>
    <s id="318:7">ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་དག་པའོ། །</s>
  </p>
  <p id="319">
    <s id="319:1">ལམ་བཞི་གང་ཞེ་ན།</s>
    <s id="319:2">མངོན་པར་ཤེས་པ་བུལ་ལ་དཀའ་བ་དང་།</s>
    <s id="319:3">མངོན་པར་ཤེས་པ་མྱུར་ལ་དཀའ་བ་དང་།</s>
    <s id="319:4">མངོན་པར་ཤེས་པ་བུལ་ལ་སླ་བ་དང་།</s>
    <s id="319:5">མངོན་པར་ཤེས་པ་མྱུར་ལ་སླ་བ་སྟེ།</s>
  </p>
  <p id="320">
    <s id="320:1">དང་པོ་ནི་དབང་པོ་རྟུལ་པོ་དངོས་གཞིའི་བསམ་གཏན་མ་ཐོབ་པའིའོ། །</s>
    <s id="320:2">གཉིས་པ་ནི་དབང་པོ་རྣོན་པོ་དངོས་གཞིའི་བསམ་གཏན་མ་ཐོབ་པའི་འོ། །</s>
    <s id="320:3">གསུམ་པ་ནི་དབང་པོ་རྟུལ་པོ་དངོས་གཞིའི་བསམ་གཏན་ཐོབ་པའིའོ། །</s>
    <s id="320:4">བཞི་པ་ནི་དབང་པོ་རྣོན་པོ་དངོས་གཞིའི་བསམ་གཏན་ཐོབ་པའིའོ། །</s>
    <s id="320:5">ཆོས་ཀྱི་གནས་བཞི་གང་ཞེ་ན།</s>
  </p>
  <p id="321">
    <s id="321:1">བརྣབ་སེམས་མེད་པ་དང་།</s>
    <s id="321:2">གནོད་སེམས་མེད་པ་དང་།</s>
    <s id="321:3">ཡང་དག་པའི་དྲན་པ་དང་།</s>
    <s id="321:4">ཡང་དག་པའི་ཏིང་ངེ་འཛིན་ཏེ།</s>
    <s id="321:5">བརྣབ་སེམས་མེད་པ་དང་། གནོད་སེམས་མེད་པ་ནི་ལྷག་པའི་ཚུལ་ཁྲིམས་ཀྱི་བསླབ་པ་རྣམ་པར་སྦྱོང་བའོ། །</s>
  </p>
  <p id="322">
    <s id="322:1">ཡང་དག་པའི་དྲན་པ་ནི་ལྷག་པའི་སེམས་སོ། །</s>
  </p>
  <p id="323">
    <s id="323:1">ཡང་དག་པའི་ཏིང་ངེ་འཛིན་ནི་ལྷག་པའི་ཤེས་རབ་བོ། །</s>
    <s id="323:2">ཞི་གནས་གང་ཞེ་ན།</s>
  </p>
  <p id="324">
    <s id="324:1">འདི་ལྟ་སྟེ།</s>
    <s id="324:2">ནང་ཉིད་ལ་སེམས་འཇོག་པ་དང་།</s>
    <s id="324:3">རྒྱུན་དུ་འཇོག་པ་དང་།</s>
    <s id="324:4">བླན་ཏེ་འཇོག་པ་དང་།</s>
    <s id="324:5">ཉེ་བར་འཇོག་པ་དང་།</s>
    <s id="324:6">འདུལ་བར་བྱེད་པ་དང་།</s>
    <s id="324:7">ཞི་བར་བྱེད་པ་དང་།</s>
    <s id="324:8">རྣམ་པར་ཞི་བར་བྱེད་པ་དང་།</s>
    <s id="324:9">རྩེ་གཅིག་ཏུ་བྱེད་པ་དང་།</s>
    <s id="324:10">མཉམ་པར་འཇོག་པའོ། །</s>
  </p>
  <p id="325">
    <s id="325:1">ལྷག་མཐོང་གང་ཞེ་ན།</s>
    <s id="325:2">འདི་ལྟ་སྟེ།</s>
  </p>
  <p id="326">
    <s id="326:1">ཆོས་རྣམས་ལ་རྣམ་པར་འབྱེད་པ་དང་།</s>
    <s id="326:2">རབ་ཏུ་རྣམ་པར་འབྱེད་པ་དང་།</s>
    <s id="326:3">ཡོངས་སུ་རྣམ་པར་རྟོག་པ་དང་།</s>
    <s id="326:4">ཡོངས་སུ་དཔྱོད་པར་བྱེད་པ་སྟེ།</s>
  </p>
  <p id="327">
    <s id="327:1">གནས་ངན་ལེན་དང་། མཚན་མའི་གཉེན་པོ་ཉིད་དང་།</s>
    <s id="327:2">ཕྱིན་ཅི་ལོག་ལས་འབྱིན་པ་དང་།</s>
    <s id="327:3">ཕྱིན་ཅི་ལོག་མ་ཡིན་པ་ལ་སེམས་འཇོག་པའི་ཕྱིར་རོ། །</s>
    <s id="327:4">ཡང་ཞི་གནས་དང་ལྷག་མཐོང་ལ་བརྟེན་ནས་ལམ་བཞིར་འགྱུར་ཏེ།</s>
  </p>
  <p id="328">
    <s id="328:1">ལ་ལ་ནི་ཞི་གནས་ཐོབ་པ་ཡིན་གྱི། ལྷག་མཐོང་ནི་མ་ཐོབ་པ་སྟེ། </s>
  </p>
  <p id="329">
    <s id="329:1">དེ་ཞི་གནས་ལ་བརྟེན་ནས་ལྷག་མཐོང་ལ་བརྩོན་པར་བྱེད་དོ། །</s>
  </p>
  <p id="330">
    <s id="330:1">ལ་ལ་ནི་ལྷག་མཐོང་ཐོབ་པ་ཡིན་གྱི་ཞི་གནས་ནི་མ་ཐོབ་པ་སྟེ། </s>
  </p>
  <p id="331">
    <s id="331:1">དེ་ལྷག་མཐོང་ལ་བརྟེན་ནས་ཞི་གནས་ལ་བརྩོན་པར་བྱེད་དོ། །</s>
  </p>
  <p id="332">
    <s id="332:1">ལ་ལ་ནི་ཞི་གནས་ཀྱང་ཐོབ་པ་མ་ཡིན་ལ་ལྷག་མཐོང་ཡང་ཐོབ་པ་མ་ཡིན་ཏེ། </s>
  </p>
  <p id="333">
    <s id="333:1">དེ་ཆོས་ལ་རྒོད་པ་མངོན་པར་ཚར་བཅད་པའི་སེམས་ཀྱིས་གཉི་ག་ལ་བརྩོན་པར་བྱེད་དོ། །</s>
  </p>
  <p id="334">
    <s id="334:1">ལ་ལ་ནི་ཞི་གནས་དང་ལྷག་མཐོང་ཡང་ཐོབ་པ་ཡིན་ཏེ། </s>
  </p>
  <p id="335">
    <s id="335:1">དེ་ཞི་གནས་དང་ལྷག་མཐོང་ཡང་འདྲེས་པར་གྱུར་ནས་མཉམ་པར་ཟུང་དུ་འཇུག་གོ། །</s>
  </p>
  <p id="336">
    <s id="336:1">དབང་པོ་ནི་གསུམ་སྟེ། </s>
  </p>
  <p id="337">
    <s id="337:1">མི་ཤེས་པ་ཀུན་ཤེས་པར་བྱེད་པའི་དབང་པོ་དང་།</s>
    <s id="337:2">ཀུན་ཤེས་པ་དང་།</s>
    <s id="337:3">ཀུན་ཤེས་པ་དང་ལྡན་པའི་དབང་པོའོ། །</s>
  </p>
  <p id="338">
    <s id="338:1">མི་ཤེས་པ་ཀུན་ཤེས་པར་བྱེད་པའི་དབང་པོ་གང་ཞེ་ན། </s>
  </p>
  <p id="339">
    <s id="339:1">སྦྱོར་བའི་ལམ་དང་། མཐོང་བའི་ལམ་གྱི་སེམས་ཀྱི་སྐད་ཅིག་བཅོ་ལྔ་ལ་གང་དབང་བྱེད་པའོ། །</s>
  </p>
  <p id="340">
    <s id="340:1">ཀུན་ཤེས་པའི་དབང་པོ་གང་ཞེ་ན། </s>
  </p>
  <p id="341">
    <s id="341:1">མཐོང་བའི་ལམ་གྱི་སེམས་ཀྱི་སྐད་ཅིག་བཅུ་དྲུག་པ་ལ་བརྟེན་ནས་སློབ་པའི་ལམ་ཐམས་ཅད་ལ་གང་དབང་བྱེད་པའོ། །</s>
  </p>
  <p id="342">
    <s id="342:1">ཀུན་ཤེས་པ་དང་ལྡན་པའི་དབང་པོ་གང་ཞེ་ན། </s>
  </p>
  <p id="343">
    <s id="343:1">མི་སློབ་པའི་ལམ་ལ་གང་དབང་བྱེད་པའོ། །</s>
  </p>
  <p id="344">
    <s id="344:1">བསམ་གཏན་དང་པོའི་ས་པའི་ལམ་བསྒོམ་པ་ན་འདོད་པ་དང་རབ་ཏུ་ལྡན་པའི་དགེ་བའི་རྩ་བ་རྣམས་བསྒོམ་པར་འགྱུར་ཏེ།</s>
  </p>
  <p id="345">
    <s id="345:1">དེ་དག་ལ་དབང་འབྱོར་པ་ཐོབ་པའི་ཕྱིར་རོ། །</s>
    <s id="345:2">བསམ་གཏན་དང་པོའི་ས་པ་ན་འདོད་པ་ན་སྤྱོད་པ་རྣམས་ལ་ཇི་ལྟ་བ་དེ་བཞིན་དུ་ས་གོང་མ་པའི་ལམ་ཐམས་ཅད་བསྒོམ་པ་ན།</s>
  </p>
  <p id="346">
    <s id="346:1">ས་འོག་མ་པའི་དགེ་བའི་རྩ་བ་རྣམས་བསྒོམ་པར་འགྱུར་ཏེ། </s>
  </p>
  <p id="347">
    <s id="347:1">དེ་དག་ལ་དབང་འབྱོར་པ་ཐོབ་པའི་ཕྱིར་རོ། །</s>
    <s id="347:2">མཐར་ཕྱིན་པའི་ལམ་གང་ཞེ་ན།</s>
  </p>
  <p id="348">
    <s id="348:1">གནས་ངན་ལེན་ཐམས་ཅད་རྒྱུན་གཅོད་པ་དང་།</s>
    <s id="348:2">འཕྲད་པའི་འཐོབ་པ་རྣམས་ཀྱི་རྒྱུན་ཆད་པ་དང་།</s>
    <s id="348:3">བྲལ་བའི་འཐོབ་པ་རྣམས་ཐོབ་པའི་ཕྱིར།</s>
    <s id="348:4">རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་</s>
  </p>
  <p id="349">
    <s id="349:1">དེ་མ་ཐག་ཏུ་གནས་མ་ལུས་པར་གྱུར་ཏེ</s>
  </p>
  <p id="350">
    <s id="350:1">ཟད་པ་ཤེས་པ་དང་། མི་སྐྱེ་བ་ཤེས་པའོ། །</s>
  </p>
  <p id="351">
    <s id="351:1">མི་སློབ་པའི་ཆོས་བཅུ་ཡང་ཡིན་ཏེ། </s>
  </p>
  <p id="352">
    <s id="352:1">མི་སློབ་པའི་ཡང་དག་པའི་ལྟ་བ་ནས། </s>
  </p>
  <p id="353">
    <s id="353:1">མི་སློབ་པའི་ཡང་དག་པའི་ཏིང་ངེ་འཛིན་གྱི་བར་དང་།</s>
    <s id="353:2">མི་སློབ་པའི་ཡང་དག་པའི་རྣམ་པར་གྲོལ་བ་དང་།</s>
    <s id="353:3">མི་སློབ་པའི་ཡང་དག་པའི་ཤེས་པའོ། །</s>
  </p>
  <p id="354">
    <s id="354:1">གནས་ངན་ལེན་ཐམས་ཅད་གང་ཞེ་ན། </s>
  </p>
  <p id="355">
    <s id="355:1">མངོན་པར་བརྗོད་པའི་གནས་ངན་ལེན་ཀུན་ཏུ་འགྲོ་བ་དང་།</s>
    <s id="355:2">ཚོར་བའི་གནས་ངན་ལེན་དང་།</s>
    <s id="355:3">ཉོན་མོངས་པའི་གནས་ངན་ལེན་དང་།</s>
    <s id="355:4">ལས་ཀྱི་གནས་ངན་ལེན་དང་།</s>
    <s id="355:5">རྣམ་པར་སྨིན་པའི་གནས་ངན་ལེན་དང་།</s>
    <s id="355:6">ཉོན་མོངས་པའི་སྒྲིབ་པའི་གནས་ངན་ལེན་དང་།</s>
    <s id="355:7">ལས་ཀྱི་སྒྲིབ་པའི་གནས་ངན་ལེན་དང་།</s>
    <s id="355:8">རྣམ་པར་སྨིན་པའི་སྒྲིབ་པའི་གནས་ངན་ལེན་དང་།</s>
    <s id="355:9">སྒྲིབ་པའི་གནས་ངན་ལེན་དང་།</s>
    <s id="355:10">རྟོག་པའི་གནས་ངན་ལེན་དང་།</s>
    <s id="355:11">ཟས་ཀྱི་གནས་ངན་ལེན་དང་།</s>
    <s id="355:12">འཁྲིག་པའི་གནས་ངན་ལེན་དང་།</s>
    <s id="355:13">རྨི་ལམ་གྱི་གནས་ངན་ལེན་དང་།</s>
    <s id="355:14">ནད་ཀྱི་གནས་ངན་ལེན་དང་།</s>
    <s id="355:15">རྒ་བའི་གནས་ངན་ལེན་དང་།</s>
    <s id="355:16">འཆི་བའི་གནས་ངན་ལེན་དང་།</s>
    <s id="355:17">ཡོངས་སུ་ངལ་བའི་གནས་ངན་ལེན་དང་།</s>
    <s id="355:18">གནས་ངན་ལེན་བརྟན་པ་དང་།</s>
    <s id="355:19">གནས་ངན་ལེན་ཆེན་པོ་དང་།</s>
    <s id="355:20">གནས་ངན་ལེན་འབྲིང་པོ་དང་།</s>
    <s id="355:21">གནས་ངན་ལེན་ཆུང་ངུ་དང་།</s>
    <s id="355:22">ཉོན་མོངས་པའི་སྒྲིབ་པའི་གནས་ངན་ལེན་དང་།</s>
    <s id="355:23">སྙོམས་པར་འཇུག་པའི་སྒྲིབ་པའི་གནས་ངན་ལེན་དང་།</s>
    <s id="355:24">ཤེས་བྱའི་སྒྲིབ་པའི་གནས་ངན་ལེན་ཏོ། །</s>
  </p>
  <p id="356">
    <s id="356:1">འཕྲད་པའི་འཐོབ་པ་རྣམས་གང་ཞེ་ན།</s>
  </p>
  <p id="357">
    <s id="357:1">གནས་ངན་ལེན་བསགས་པ་ལ་འཐོབ་པ་ཞེས་གདགས་སོ། །</s>
  </p>
  <p id="358">
    <s id="358:1">བྲལ་བའི་འཐོབ་པ་རྣམས་གང་ཞེ་ན། </s>
  </p>
  <p id="359">
    <s id="359:1">གནས་ངན་ལེན་ཟད་པ་ལ་བྲལ་བའི་འཐོབ་པ་ཞེས་གདགས་སོ། །</s>
  </p>
  <p id="360">
    <s id="360:1">རྡོ་རྗེ་ལྟ་བུའི་ཏིང་ངེ་འཛིན་གང་ཞེ་ན། </s>
  </p>
  <p id="361">
    <s id="361:1">སྦྱོར་བའི་ལམ་གྱིས་བསྡུས་པ་དང་།</s>
    <s id="361:2">བར་ཆད་མེད་པའི་ལམ་གྱིས་བསྡུས་པའོ། །</s>
  </p>
  <p id="362">
    <s id="362:1">སྦྱོར་བའི་ལམ་གྱིས་བསྡུས་པ་ནི་གང་ཕན་ཆད་སྒྲིབ་པ་ཐམས་ཅད་ཀྱིས་མི་ཕྱེད་ཅིང་། སྒྲིབ་པ་ཐམས་ཅད་ནི་ཤིགས་པའོ། །</s>
    <s id="362:2">བར་ཆད་མེད་པའི་ལམ་གྱིས་བསྡུས་པ་ནི་གང་གི་འོག་ཏུ་ཟད་པ་ཤེས་པ་དང་། མི་སྐྱེ་བ་ཤེས་པ་འབྱུང་བ་སྟེ།</s>
  </p>
  <p id="363">
    <s id="363:1">ཏིང་ངེ་འཛིན་དེ་ཡང་བར་མེད་པ། བརྟན་པ། སྲ་བ། རོ་གཅིག་པ། ཁྱབ་པའོ། །</s>
  </p>
  <p id="364">
    <s id="364:1">འདི་ལ་དགོངས་ནས་བཅོམ་ལྡན་འདས་ཀྱིས་དཔེར་ན། </s>
  </p>
  <p id="365">
    <s id="365:1">བྲག་ཆེན་པོ་མ་གྲུམ་པ། སེར་ཀ་མེད་པ། ཁོང་སྟོང་མ་ཡིན་པ། གཅིག་ཏུ་འདུས་པ། ཤིན་ཏུ་མཁྲེགས་པ་དེ་ནི་</s>
    <s id="365:2">ཤར་ཕྱོགས་ཀྱི་རླུང་གིས་ཀྱང་མི་སྒུལ་ཅིང་མི་གཡོས་སོ། །</s>
  </p>
  <p id="366">
    <s id="366:1">ཤར་ཕྱོགས་ཇི་ལྟ་བར་ཕྱོགས་ཐམས་ཅད་ཀྱང་དེ་བཞིན་ནོ་ཞེས་གསུངས་སོ། །</s>
  </p>
  <p id="367">
    <s id="367:1">གནས་མ་ལུས་པར་གྱུར་པ་གང་ཞེ་ན། </s>
  </p>
  <p id="368">
    <s id="368:1">གང་མི་སློབ་པའི་ལམ་ཐོབ་པའི་སེམས་ཀྱི་གནས་གྱུར་པ་དང་།</s>
    <s id="368:2">ལམ་གྱི་གནས་གྱུར་པ་དང་།</s>
    <s id="368:3">གནས་ངན་ལེན་གྱི་གནས་གྱུར་པའོ། །</s>
  </p>
  <p id="369">
    <s id="369:1">ཟད་པ་ཤེས་པ་གང་ཞེ་ན།</s>
    <s id="369:2">རྒྱུ་ཟད་ནས་ཤེས་པ་གང་ཡིན་པའམ། ཟད་པ་ལ་དམིགས་པའོ། །</s>
  </p>
  <p id="370">
    <s id="370:1">མི་སྐྱེ་བ་ཤེས་པ་གང་ཞེ་ན། </s>
  </p>
  <p id="371">
    <s id="371:1">འབྲས་བུ་སྤངས་ནས་ཤེས་པ་གང་ཡིན་པའམ། འབྲས་བུ་མི་སྐྱེ་བ་ལ་དམིགས་པའོ། །</s>
  </p>
  <p id="372">
    <s id="372:1">མི་སློབ་པའི་ཆོས་བཅུ་ནི་མི་</s>
    <s id="372:2">སློབ་པའི་ཚུལ་ཁྲིམས་ཀྱི་ཕུང་པོ་དང་།</s>
    <s id="372:3">ཏིང་ངེ་འཛིན་གྱི་ཕུང་པོ་དང་།</s>
    <s id="372:4">ཤེས་རབ་ཀྱི་ཕུང་པོ་དང་།</s>
    <s id="372:5">རྣམ་པར་གྲོལ་བའི་ཕུང་པོ་དང་།</s>
    <s id="372:6">རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོའི་དབང་དུ་བྱས་པར་ཤེས་པར་བྱའོ། །</s>
  </p>
  <p id="373">
    <s id="373:1">ཡང་ལམ་གྱི་བདེན་པའི་རྣམ་པ་ནི་མཚན་ཉིད་བཞིར་རིག་པར་བྱ་སྟེ།</s>
  </p>
  <p id="374">
    <s id="374:1">ལམ་གྱི་མཚན་ཉིད་དང་།</s>
    <s id="374:2">རིགས་པའི་མཚན་ཉིད་དང་།</s>
    <s id="374:3">སྒྲུབ་པའི་མཚན་ཉིད་དང་།</s>
    <s id="374:4">ངེས་པར་འབྱིན་པའི་མཚན་ཉིད་དོ། །</s>
  </p>
  <p id="375">
    <s id="375:1">ཅིའི་ཕྱིར་ལམ་གྱི་མཚན་ཉིད་ཅེས་བྱ་ཞེ་ན། </s>
  </p>
  <p id="376">
    <s id="376:1">དེ་ཁོ་ནའི་དོན་ཡོངས་སུ་ཚོལ་བའི་ཕྱིར་རོ། །</s>
    <s id="376:2">ཅིའི་ཕྱིར་རིགས་པའི་མཚན་ཉིད་ཅེས་བྱ་ཞེ་ན།</s>
  </p>
  <p id="377">
    <s id="377:1">ཉོན་མོངས་པའི་གཉེན་པོའི་ཕྱིར་རོ། །</s>
    <s id="377:2">ཅིའི་ཕྱིར་སྒྲུབ་པའི་མཚན་ཉིད་ཅེས་བྱ་ཞེ་ན།</s>
  </p>
  <p id="378">
    <s id="378:1">སེམས་ཕྱིན་ཅི་མ་ལོག་པར་སྒྲུབ་པའི་ཕྱིར་རོ། །</s>
    <s id="378:2">ཅིའི་ཕྱིར་ངེས་པར་འབྱིན་པའི་མཚན་ཉིད་ཅེས་བྱ་ཞེ་ན།</s>
  </p>
  <p id="379">
    <s id="379:1">རྟག་པའི་གནས་སུ་འགྲོ་བ་ཉིད་ཀྱི་ཕྱིར་རོ། །</s>
    <s id="379:2">བདེན་པ་རྣམས་ལ་རྣམ་པ་བཅུ་དྲུག་ནི་འཇིག་རྟེན་པ་ཡང་ཡོད། འཇིག་རྟེན་ལས་འདས་པ་ཡང་ཡོད་དེ།</s>
  </p>
  <p id="380">
    <s id="380:1">འཇིག་རྟེན་པ་རྣམས་དང་། འཇིག་རྟེན་ལས་འདས་པ་དག་བྱེ་བྲག་ཅི་ཡོད་ཅེ་ན། </s>
  </p>
  <p id="381">
    <s id="381:1">ཤེས་བྱ་ལ་ལེགས་པར་མ་ཞུགས་པ་དང་། ལེགས་པར་ཞུགས་པ་དང་།</s>
    <s id="381:2">སྒྲིབ་པ་དང་བཅས་པ་དང་། སྒྲིབ་པ་མེད་པ་དང་།</s>
    <s id="381:3">རྣམ་པར་རྟོག་པ་དང་བཅས་པ་དང་། རྣམ་པར་རྟོག་པ་མེད་པའི་ཕྱིར་ཏེ།</s>
  </p>
  <p id="382">
    <s id="382:1">འདི་ནི་བྱེ་བྲག་གོ། །</s>
  </p>
  <p id="383">
    <s id="383:1">འདི་ལྟར་འཇིག་རྟེན་ལས་འདས་པའི་རྣམ་པ་ལ་འཇུག་པ་ན་མི་རྟག་པའི་དོན་མཐོང་གི་མི་རྟག་པ་ཉིད་ཅེས་བྱ་བར་མཐོང་བ་ནི་མ་ཡིན་ནོ། །</s>
  </p>
  <p id="384">
    <s id="384:1">མི་རྟག་པ་ཉིད་ཀྱི་དོན་ལ་ཇི་ལྟ་བ་དེ་བཞིན་དུ་རྣམ་པ་ལྷག་མ་རྣམས་ལ་ཡང་ཇི་ལྟར་མཐུན་མཐུན་དུ་སྦྱར་བར་རིག་པར་བྱའོ། །</s>
  </p>
  <p id="385">
    <s id="385:1">བདེན་པ་རྣམ་པར་ངེས་པ་ཞེས་བྱ་བ་སྟེ། </s>
  </p>
  <p id="386">
    <s id="386:1">ཀུན་ལས་བཏུས་པ་གཉིས་པའོ།། །།</s>
  </p>
  <p id="387">
    <s id="387:1">ཆོས་རྣམ་པར་ངེས་པ་གང་ཞེ་ན། </s>
  </p>
  <p id="388">
    <s id="388:1">ཆོས་ཞེས་བྱ་བ་ནི་མདོའི་སྡེ་དང་།</s>
    <s id="388:2">དབྱངས་ཀྱིས་བསྙད་པའི་སྡེ་དང་།</s>
    <s id="388:3">ལུང་དུ་བསྟན་པའི་སྡེ་དང་།</s>
    <s id="388:4">ཚིགས་སུ་བཅད་པའི་སྡེ་དང་།</s>
    <s id="388:5">ཆེད་དུ་བརྗོད་པའི་སྡེ་དང་།</s>
    <s id="388:6">གླེང་གཞིའི་སྡེ་དང་།</s>
    <s id="388:7">རྟོགས་པ་བརྗོད་པའི་སྡེ་དང་།</s>
    <s id="388:8">དེ་ལྟ་བུ་བྱུང་བའི་སྡེ་དང་།</s>
    <s id="388:9">སྐྱེས་པའི་རབས་ཀྱི་སྡེ་དང་།</s>
    <s id="388:10">ཤིན་ཏུ་རྒྱས་པའི་སྡེ་དང་།</s>
    <s id="388:11">རྨད་དུ་བྱུང་བའི་ཆོས་ཀྱི་སྡེ་དང་།</s>
    <s id="388:12">གཏན་ལ་དབབ་པར་བསྟན་པའི་སྡེའོ། །</s>
  </p>
  <p id="389">
    <s id="389:1">མདོའི་སྡེ་གང་ཞེ་ན། </s>
  </p>
  <p id="390">
    <s id="390:1">གང་སྨོས་པའི་ཚུལ་གྱིས་རྐྱང་པར་གསུངས་པ་སྟེ། </s>
  </p>
  <p id="391">
    <s id="391:1">ཕན་ཡོན་བཅུ་གཟིགས་ནས་དེ་བཞིན་གཤེགས་པ་མདོར་སྨོས་པའི་ཚུལ་གྱིས་ཆོས་སྟོན་ཏེ། </s>
  </p>
  <p id="392">
    <s id="392:1">རྣམ་པར་གཞག་པར་སླ་བ་དང་།</s>
    <s id="392:2">བཤད་སླ་བ་དང་།</s>
    <s id="392:3">གཟུང་སླ་བ་དང་།</s>
    <s id="392:4">ཆོས་ལ་གུས་པས་མྱུར་དུ་ཚོགས་ཡོངས་སུ་རྫོགས་པར་བྱེད་པ་དང་།</s>
    <s id="392:5">མྱུར་དུ་ཆོས་ཉིད་རྟོགས་པར་འགྱུར་བ་དང་།</s>
    <s id="392:6">སངས་རྒྱས་ལ་ཤེས་ནས་དད་པ་ཐོབ་པ་དང་།</s>
    <s id="392:7">ཆོས་དང་དགེ་འདུན་ལ་ཤེས་ནས་དད་པ་ཐོབ་པ་དང་།</s>
    <s id="392:8">མཐོང་བའི་ཆོས་ལ་བདེ་བར་གནས་པའི་མཆོག་ལ་རེག་པ་དང་།</s>
    <s id="392:9">འབེལ་བའི་གཏམ་གྱིས་གཏན་ལ་འབེེབས་པས་དམ་པ་རྣམས་ཀྱི་སེམས་མགུ་བར་བྱེད་དེ</s>
  </p>
  <p id="393">
    <s id="393:1">མཁས་པ་མཁས་པ་ཞེས་བྱ་བའི་གྲངས་སུ་འགྲོ་བའོ། །</s>
  </p>
  <p id="394">
    <s id="394:1">དབྱངས་ཀྱིས་བསྙད་པའི་སྡེ་གང་ཞེ་ན། </s>
  </p>
  <p id="395">
    <s id="395:1">མདོའི་སྡེ་དེ་ཉིད་དུ་དབུས་དང་མཐའ་མར་ཚིགས་སུ་བཅད་དེ་དབྱངས་ཀྱིས་བསྙད་པའོ། །</s>
  </p>
  <p id="396">
    <s id="396:1">ཡང་དྲང་བའི་དོན་གྱི་མདོ་སྡེ་རྟོགས་པར་བྱེད་པས་དབྱངས་ཀྱིས་བསྙད་པའོ། །</s>
    <s id="396:2">ལུང་དུ་བསྟན་པའི་སྡེ་གང་ཞེ་ན།</s>
  </p>
  <p id="397">
    <s id="397:1">གང་ལས་ཉན་ཐོས་འདས་ཏེ་ཤི་བའི་དུས་བྱས་པ་དང་འབྱུང་བ་ལུང་སྟོན་པའོ། །</s>
  </p>
  <p id="398">
    <s id="398:1">ཡང་ངེས་པའི་དོན་གྱི་མདོ་སྡེ་ནི་ལུང་དུ་བསྟན་པའི་སྡེའོ། །</s>
  </p>
  <p id="399">
    <s id="399:1">ཚིགས་སུ་བཅད་པའི་སྡེ་གང་ཞེ་ན། </s>
  </p>
  <p id="400">
    <s id="400:1">ཚིགས་སུ་སྦྱར་ནས་གསུངས་པ་སྟེ། </s>
  </p>
  <p id="401">
    <s id="401:1">དེ་ནི་རྩ་བ་གཉིས་པ་དང་། རྩ་བ་གསུམ་པ་དང་། རྩ་བ་བཞི་པ་དང་། རྩ་བ་ལྔ་པ་དང་། རྩ་བ་དྲུག་པའོ། །</s>
  </p>
  <p id="402">
    <s id="402:1">ཆེད་དུ་བརྗོད་པའི་སྡེ་གང་ཞེ་ན།</s>
  </p>
  <p id="403">
    <s id="403:1">གང་ཡི་རངས་ནས་བརྗོད་པའོ། །</s>
  </p>
  <p id="404">
    <s id="404:1">གླེང་གཞིའི་སྡེ་གང་ཞེ་ན། </s>
  </p>
  <p id="405">
    <s id="405:1">གང་གི་ཆེད་དུ་གསུངས་པ་དང་། བྱུང་བ་དང་བཅས་པའི་བསླབ་པ་བཅས་པ་གསུངས་པའོ། །</s>
  </p>
  <p id="406">
    <s id="406:1">རྟོགས་པ་བརྗོད་པའི་སྡེ་གང་ཞེ་ན། </s>
  </p>
  <p id="407">
    <s id="407:1">དཔེ་དང་བཅས་པར་གསུངས་པའོ། །</s>
  </p>
  <p id="408">
    <s id="408:1">དེ་ལྟ་བུ་བྱུང་བའི་སྡེ་གང་ཞེ་ན།</s>
  </p>
  <p id="409">
    <s id="409:1">གང་སྔོན་གྱི་སྦྱོར་བ་དང་ལྡན་པའོ། །</s>
  </p>
  <p id="410">
    <s id="410:1">སྐྱེས་པའི་རབས་ཀྱི་སྡེ་གང་ཞེ་ན། </s>
  </p>
  <p id="411">
    <s id="411:1">གང་བྱང་ཆུབ་སེམས་དཔའི་སྤྱོད་པ་དང་ལྡན་པའོ། །</s>
  </p>
  <p id="412">
    <s id="412:1">ཤིན་ཏུ་རྒྱས་པའི་སྡེ་གང་ཞེ་ན། </s>
  </p>
  <p id="413">
    <s id="413:1">གང་བྱང་ཆུབ་སེམས་དཔའི་སྡེ་སྣོད་དང་ལྡན་པའོ། །</s>
    <s id="413:2">ཤིན་ཏུ་རྒྱས་པ་ཇི་ལྟ་བ་དེ་བཞིན་དུ་རྣམ་པར་འཐག་པ་དང་མཚུངས་བྲལ་ཡང་དེ་བཞིན་ནོ། །</s>
  </p>
  <p id="414">
    <s id="414:1">ཅིའི་ཕྱིར་ཤིན་ཏུ་རྒྱས་པ་ཞེས་བྱ་ཞེ་ན། </s>
  </p>
  <p id="415">
    <s id="415:1">སེམས་ཅན་ཐམས་ཅད་ལ་ཕན་པ་དང་བདེ་བའི་གནས་ཡིན་པ་དང་། རྒྱས་པ་དང་། རྒྱ་ཆེ་བ་དང་། ཟབ་པའི་རྣམ་པར་ཆོས་བསྟན་པའི་ཕྱིར་རོ། །</s>
    <s id="415:2">ཅིའི་ཕྱིར་རྣམ་པར་འཐག་པ་ཞེས་བྱ་ཞེ་ན</s>
  </p>
  <p id="416">
    <s id="416:1">སྒྲིབ་པ་ཐམས་ཅད་རྣམ་པར་འཐག་པའི་ཕྱིར་རོ། །</s>
    <s id="416:2">ཅིའི་ཕྱིར་མཚུངས་བྲལ་ཞེས་བྱ་ཞེ་ན།</s>
  </p>
  <p id="417">
    <s id="417:1">མཚུངས་པ་མེད་པའི་ཕྱིར་རོ། །</s>
    <s id="417:2">རྨད་དུ་བྱུང་བའི་ཆོས་ཀྱི་སྡེ་གང་ཞེ་ན།</s>
  </p>
  <p id="418">
    <s id="418:1">གང་ལས་ཉན་ཐོས་དང་། བྱང་ཆུབ་སེམས་དཔའ་དང་། སངས་རྒྱས་རྣམས་ཀྱི་ངོ་མཚར་རྨད་དུ་བྱུང་བའི་ཆོས་བསྟན་པའོ། །</s>
  </p>
  <p id="419">
    <s id="419:1">གཏན་ལ་དབབ་པར་བསྟན་པའི་སྡེ་གང་ཞེ་ན། </s>
  </p>
  <p id="420">
    <s id="420:1">གང་དུ་ཆོས་ཀྱི་མཚན་ཉིད་ཕྱིན་ཅི་མ་ལོག་པར་བསྟན་པའོ། །</s>
  </p>
  <p id="421">
    <s id="421:1">མདོའི་སྡེ་ལ་སོགས་པ་འདི་དག་ནི་སྡེ་སྣོད་གསུམ་དུ་འགྱུར་ཏེ། </s>
  </p>
  <p id="422">
    <s id="422:1">མདོའི་སྡེ་དང་། དབྱངས་ཀྱིས་བསྙད་པའི་སྡེ་དང་། ལུང་དུ་བསྟན་པའི་སྡེ་དང་། ཚིགས་སུ་བཅད་པའི་སྡེ་དང་། ཆེད་དུ་བརྗོད་པའི་སྡེ་གང་ཡིན་པ་འདི་ནི་ཉན་ཐོས་ཀྱི་མདོ་སྡེའི་སྡེ་སྣོད་དོ། །</s>
  </p>
  <p id="423">
    <s id="423:1">གླེང་གཞིའི་སྡེ་དང་། རྟོགས་པ་བརྗོད་པའི་སྡེ་དང་། དེ་ལྟ་བུ་བྱུང་བའི་སྡེ་དང་། སྐྱེས་པའི་རབས་ཀྱི་སྡེ་འཁོར་དང་བཅས་པ་འདི་ནི་འདུལ་བའི་སྡེ་སྣོད་དོ། །</s>
  </p>
  <p id="424">
    <s id="424:1">ཤིན་ཏུ་རྒྱས་པའི་སྡེ་དང་། རྨད་དུ་བྱུང་བའི་ཆོས་ཀྱི་སྡེ་གང་ཡིན་པ་འདི་ནི་བྱང་ཆུབ་སེམས་དཔའི་མདོ་སྡེའི་སྡེ་སྣོད་དོ། །</s>
  </p>
  <p id="425">
    <s id="425:1">གཏན་ལ་དབབ་པར་བསྟན་པའི་སྡེ་ནི་གཉི་གའི་ཆོས་མངོན་པའི་སྡེ་སྣོད་དོ། །</s>
  </p>
  <p id="426">
    <s id="426:1">ཅིའི་ཕྱིར་དེ་བཞིན་གཤེགས་པ་རྣམས་ཀྱིས་སྡེ་སྣོད་གསུམ་རྣམ་པར་གཞག་ཅེ་ན།</s>
  </p>
  <p id="427">
    <s id="427:1">ཉེ་བའི་ཉོན་མོངས་པ་ཐེ་ཚོམ་གྱི་གཉེན་པོའི་ཕྱིར་མདོ་སྡེའི་སྡེ་སྣོད་རྣམ་པར་གཞག་གོ། །</s>
  </p>
  <p id="428">
    <s id="428:1">ཉེ་བའི་ཉོན་མོངས་པ་མཐའ་གཉིས་དང་ལྡན་པའི་གཉེན་པོའི་ཕྱིར་འདུལ་བའི་སྡེ་སྣོད་རྣམ་པར་གཞག་གོ། །</s>
  </p>
  <p id="429">
    <s id="429:1">རང་གི་ལྟ་བ་མཆོག་ཏུ་འཛིན་པ་ཉེ་བའི་ཉོན་མོངས་པའི་གཉེན་པོའི་ཕྱིར་ཆོས་མངོན་པའི་སྡེ་སྣོད་རྣམ་པར་གཞག་གོ། །</s>
  </p>
  <p id="430">
    <s id="430:1">ཡང་བསླབ་པ་གསུམ་བརྗོད་པའི་ཕྱིར་མདོ་སྡེའི་སྡེ་སྣོད་རྣམ་པར་གཞག་གོ། །</s>
  </p>
  <p id="431">
    <s id="431:1">ལྷག་པའི་ཚུལ་ཁྲིམས་དང་ལྷག་པའི་སེམས་ཀྱི་བསླབ་པ་བསྒྲུབ་པའི་ཕྱིར་འདུལ་བའི་སྡེ་སྣོད་རྣམ་པར་གཞག་གོ། །</s>
  </p>
  <p id="432">
    <s id="432:1">ལྷག་པའི་ཤེས་རབ་ཀྱི་བསླབ་པ་མངོན་པར་བསྒྲུབ་པའི་ཕྱིར་ཆོས་མངོན་པའི་སྡེ་སྣོད་རྣམ་པར་གཞག་གོ། །</s>
  </p>
  <p id="433">
    <s id="433:1">ཡང་ཆོས་དང་དོན་བརྗོད་པའི་ཕྱིར་མདོ་སྡེའི་སྡེ་སྣོད་རྣམ་པར་གཞག་གོ། །</s>
  </p>
  <p id="434">
    <s id="434:1">ཆོས་དང་དོན་མངོན་དུ་བྱ་བའི་གཞིའི་གནས་ཀྱི་ཕྱིར་འདུལ་བའི་སྡེ་སྣོད་རྣམ་པར་གཞག་གོ། །</s>
  </p>
  <p id="435">
    <s id="435:1">འབེལ་བའི་གཏམ་གྱིས་གཏན་ལ་འབེབས་པས་ཆོས་ལ་རྫོགས་པར་ལོངས་སྤྱོད་པས་བདེ་བ་ལ་རེག་པར་གནས་པར་བྱ་བའི་ཕྱིར།</s>
    <s id="435:2">ཆོས་མངོན་པའི་སྡེ་སྣོད་རྣམ་པར་གཞག་གོ། །</s>
  </p>
  <p id="436">
    <s id="436:1">ཆོས་འདི་དག་གང་གི་སྤྱོད་ཡུལ་ཡིན་ཞེ་ན།</s>
  </p>
  <p id="437">
    <s id="437:1">ཐོས་པ་ལས་བྱུང་བ་དང་།</s>
    <s id="437:2">བསམས་པ་ལས་བྱུང་བ་དང་།</s>
    <s id="437:3">བསྒོམས་པ་ལས་བྱུང་བའི་སེམས་དང་སེམས་ལས་བྱུང་བའི་ཆོས་རྣམས་ཀྱི་སྤྱོད་ཡུལ་ལོ། །</s>
    <s id="437:4">སེམས་དང་སེམས་ལས་བྱུང་བའི་ཆོས་རྣམས་ནི་དམིགས་པ་དང་བཅས་པ་དང་།</s>
    <s id="437:5">རྣམ་པ་དང་བཅས་པ་དང་།</s>
    <s id="437:6">གནས་དང་བཅས་པ་དང་།</s>
    <s id="437:7">མཚུངས་པར་ལྡན་པ་ཞེས་ཀྱང་བྱའོ། །</s>
  </p>
  <p id="438">
    <s id="438:1">ཆོས་ཀྱི་ནང་ནས་དེ་དག་གི་དམིགས་པ་གང་ཞེ་ན། </s>
  </p>
  <p id="439">
    <s id="439:1">མདོའི་སྡེ་ལ་སོགས་པའོ། །</s>
  </p>
  <p id="440">
    <s id="440:1">རྣམ་པ་གང་ཞེ་ན།</s>
    <s id="440:2">ཕུང་པོ་ལ་སོགས་པ་དང་ལྡན་པའི་དོན་རྣམས་སོ། །</s>
  </p>
  <p id="441">
    <s id="441:1">གནས་གང་ཞེ་ན།</s>
  </p>
  <p id="442">
    <s id="442:1">གཞན་ལས་རྣམ་པར་རིག་པ་དང་། དྲན་པ་དང་། བག་ཆགས་སོ། །</s>
  </p>
  <p id="443">
    <s id="443:1">མཚུངས་པར་ལྡན་པ་གང་ཞེ་ན། </s>
  </p>
  <p id="444">
    <s id="444:1">གཅིག་གི་གྲོགས་གཅིག་ཡིན་པའི་ཚུལ་གྱིས་རྣམ་པས་དམིགས་པ་ཡང་དག་པར་རྟོགས་པའོ། །</s>
  </p>
  <p id="445">
    <s id="445:1">ཆོས་ལ་དམིགས་པའི་རབ་ཏུ་དབྱེ་བ་གང་ཞེ་ན། </s>
  </p>
  <p id="446">
    <s id="446:1">ཁྱབ་པའི་དམིགས་པ་དང་།</s>
    <s id="446:2">སྤྱོད་པ་རྣམ་པར་སྦྱོང་བའི་དམིགས་པ་དང་།</s>
    <s id="446:3">མཁས་པའི་དམིགས་པ་དང་།</s>
    <s id="446:4">ཉོན་མོངས་པ་རྣམ་པར་སྦྱོང་བའི་དམིགས་པའོ། །</s>
  </p>
  <p id="447">
    <s id="447:1">ཁྱབ་པའི་དམིགས་པ་གང་ཞེ་ན། </s>
  </p>
  <p id="448">
    <s id="448:1">རྣམ་པར་རྟོག་པ་དང་བཅས་པའི་གཟུགས་བརྙན་དང་།</s>
    <s id="448:2">རྣམ་པར་མི་རྟོག་པའི་གཟུགས་བརྙན་དང་།</s>
    <s id="448:3">དངོས་པོའི་མཐའ་དང་།</s>
    <s id="448:4">དགོས་པ་ཡོངས་སུ་གྲུབ་པའོ། །</s>
  </p>
  <p id="449">
    <s id="449:1">རྣམ་པར་རྟོག་པ་དང་བཅས་པའི་གཟུགས་བརྙན་གང་ཞེ་ན། </s>
  </p>
  <p id="450">
    <s id="450:1">མོས་པ་ཡིད་ལ་བྱེད་པས་གང་ཞི་གནས་དང་ལྷག་མཐོང་གི་དམིགས་པའོ། །</s>
  </p>
  <p id="451">
    <s id="451:1">རྣམ་པར་མི་རྟོག་པའི་གཟུགས་བརྙན་གང་ཞེ་ན།</s>
  </p>
  <p id="452">
    <s id="452:1">དེ་ཁོ་ན་ཡིད་ལ་བྱེད་པས་གང་ཞི་གནས་དང་། ལྷག་མཐོང་གི་དམིགས་པའོ། །</s>
  </p>
  <p id="453">
    <s id="453:1">དངོས་པོའི་མཐའ་གང་ཞེ་ན། </s>
  </p>
  <p id="454">
    <s id="454:1">གང་ཆོས་རྣམས་ཀྱི་ཇི་སྙེད་ཡོད་པ་དང་། ཇི་ལྟ་བ་བཞིན་དུ་ཡོད་པའོ། །</s>
  </p>
  <p id="455">
    <s id="455:1">ཇི་སྙེད་ཡོད་པ་ནི།</s>
    <s id="455:2">ཕུང་པོ་དང་། ཁམས་དང་། སྐྱེ་མཆེད་རྣམས་སོ། །</s>
  </p>
  <p id="456">
    <s id="456:1">ཇི་ལྟ་བ་བཞིན་དུ་ཡོད་པ་ནི།</s>
    <s id="456:2">འཕགས་པའི་བདེན་པ་བཞི་དང་།</s>
    <s id="456:3">རྣམ་པ་བཅུ་དྲུག་དང་།</s>
    <s id="456:4">དེ་བཞིན་ཉིད་དང་།</s>
    <s id="456:5">འདུ་བྱེད་ཐམས་ཅད་མི་རྟག་པ་དང་།</s>
    <s id="456:6">འདུ་བྱེད་ཐམས་ཅད་སྡུག་བསྔལ་བ་དང་།</s>
    <s id="456:7">ཆོས་ཐམས་ཅད་བདག་མེད་པ་དང་།</s>
    <s id="456:8">མྱ་ངན་ལས་འདས་པ་ཞི་བ་དང་།</s>
    <s id="456:9">སྟོང་པ་ཉིད་དང་།</s>
    <s id="456:10">སྨོན་པ་མེད་པ་དང་།</s>
    <s id="456:11">མཚན་མ་མེད་པའོ། །</s>
  </p>
  <p id="457">
    <s id="457:1">དགོས་པ་ཡོངས་སུ་གྲུབ་པ་གང་ཞེ་ན།</s>
    <s id="457:2">གནས་གྱུར་པའོ། །</s>
  </p>
  <p id="458">
    <s id="458:1">རྣམ་པ་བཅུ་དྲུག་གི་ནང་ནས་སྟོང་པ་ཉིད་ཀྱི་རྣམ་པ་དུ་ཞེ་ན།</s>
    <s id="458:2">གཉིས་སོ། །</s>
  </p>
  <p id="459">
    <s id="459:1">སྨོན་པ་མེད་པའི་རྣམ་པ་དུ་ཞེ་ན། </s>
  </p>
  <p id="460">
    <s id="460:1">དྲུག་གོ། །</s>
  </p>
  <p id="461">
    <s id="461:1">མཚན་མ་མེད་པའི་རྣམ་པ་དུ་ཞེ་ན།</s>
    <s id="461:2">བརྒྱད་དོ། །</s>
  </p>
  <p id="462">
    <s id="462:1">སྤྱོད་པ་རྣམ་པར་སྦྱོང་བའི་དམིགས་པ་གང་ཞེ་ན། </s>
  </p>
  <p id="463">
    <s id="463:1">འདོད་ཆགས་ལ་སྤྱོད་པ་རྣམས་ཀྱི་ནི་མི་སྡུག་པའོ། །</s>
  </p>
  <p id="464">
    <s id="464:1">ཞེ་སྡང་ལ་སྤྱོད་པ་རྣམས་ཀྱི་ནི་བྱམས་པའོ། །</s>
  </p>
  <p id="465">
    <s id="465:1">གཏི་མུག་ལ་སྤྱོད་པ་རྣམས་ཀྱི་ནི་རྐྱེན་འདི་ལས་བྱུང་བ་རྟེན་ཅིང་འབྲེལ་བར་འབྱུང་བའོ། །</s>
  </p>
  <p id="466">
    <s id="466:1">ང་རྒྱལ་ལ་སྤྱོད་པ་རྣམས་ཀྱི་ནི་ཁམས་རབ་ཏུ་དབྱེ་བའོ། །</s>
  </p>
  <p id="467">
    <s id="467:1">རྣམ་པར་རྟོག་པ་ལ་སྤྱོད་པ་རྣམས་ཀྱི་ནི་དབུགས་འབྱུང་བ་དང་། རྔུབ་པ་རྗེས་སུ་དྲན་པའོ། །</s>
  </p>
  <p id="468">
    <s id="468:1">མཁས་པའི་དམིགས་པ་གང་ཞེ་ན། </s>
  </p>
  <p id="469">
    <s id="469:1">ཕུང་པོ་ལ་མཁས་པ་དང་།</s>
    <s id="469:2">ཁམས་ལ་མཁས་པ་དང་།</s>
    <s id="469:3">སྐྱེ་མཆེད་ལ་མཁས་པ་དང་།</s>
    <s id="469:4">རྟེན་ཅིང་འབྲེལ་བར་འབྱུང་བ་ལ་མཁས་པ་དང་།</s>
    <s id="469:5">གནས་དང་གནས་མ་ཡིན་པ་ལ་མཁས་པའོ། །</s>
  </p>
  <p id="470">
    <s id="470:1">གནས་དང་གནས་མ་ཡིན་པ་ལ་མཁས་པ་ཇི་ལྟར་བལྟ་ཞེ་ན། </s>
  </p>
  <p id="471">
    <s id="471:1">རྟེན་ཅིང་འབྲེལ་བར་འབྱུང་བ་ལ་མཁས་པ་ལས་བལྟའོ། །</s>
  </p>
  <p id="472">
    <s id="472:1">རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པ་བྱེ་བྲག་ཅི་ཡོད་ཅེ་ན།</s>
  </p>
  <p id="473">
    <s id="473:1">ཆོས་རྣམས་ལས་ཆོས་རྣམས་མངོན་པར་འབྱུང་བའི་ཕྱིར་རྒྱུ་མེད་པ་དང་མི་མཐུན་པའི་རྒྱུ་ཡོངས་སུ་སྤངས་པས་རྟེན་ཅིང་འབྲེལ་བར་འབྱུང་བ་ལ་མཁས་པའོ། །</s>
  </p>
  <p id="474">
    <s id="474:1">རྒྱུ་དང་མཐུན་པར་འབྲས་བུ་འབྱུང་བ་ཡོངས་སུ་གཟུང་བའི་ཕྱིར་གནས་དང་གནས་མ་ཡིན་པ་ལ་མཁས་པའོ། །</s>
  </p>
  <p id="475">
    <s id="475:1">ཉོན་མོངས་པ་རྣམ་པར་སྦྱོང་བའི་དམིགས་པ་གང་ཞེ་ན། </s>
  </p>
  <p id="476">
    <s id="476:1">ས་འོག་མ་རྣམས་ཀྱི་ནི་རིགས་པ་ཉིད་དོ། །</s>
    <s id="476:2">ས་གོང་མ་རྣམས་ཀྱི་ནི་ཞི་བ་ཉིད་དོ། །</s>
  </p>
  <p id="477">
    <s id="477:1">དེ་བཞིན་ཉིད་དང་།</s>
    <s id="477:2">འཕགས་པའི་བདེན་པ་བཞིའོ། །</s>
    <s id="477:3">ཆོས་ལ་བརྩོན་པ་ཆོས་ལ་རྣམ་པར་དཔྱོད་པ་ན་རིགས་པ་དུ་ཞིག་གིས་རྣམ་པར་དཔྱོད་ཅེ་ན།</s>
  </p>
  <p id="478">
    <s id="478:1">བཞིས་དཔྱོད་དེ། </s>
  </p>
  <p id="479">
    <s id="479:1">ལྟོས་པའི་རིགས་པ་དང་།</s>
    <s id="479:2">བྱ་བ་བྱེད་པའི་རིགས་པ་དང་།</s>
    <s id="479:3">གཏན་ཚིགས་བསྒྲུབ་པའི་རིགས་པ་དང་།</s>
    <s id="479:4">ཆོས་ཉིད་ཀྱི་རིགས་པའོ། །</s>
  </p>
  <p id="480">
    <s id="480:1">ལྟོས་པའི་རིགས་པ་གང་ཞེ་ན། </s>
  </p>
  <p id="481">
    <s id="481:1">གང་འདུ་བྱེད་རྣམས་འབྱུང་བ་ན་རྐྱེན་ལ་ལྟོས་པའོ། །</s>
  </p>
  <p id="482">
    <s id="482:1">བྱ་བ་བྱེད་པའི་རིགས་པ་གང་ཞེ་ན། </s>
  </p>
  <p id="483">
    <s id="483:1">གང་རང་གི་མཚན་ཉིད་ཐ་དད་པའི་ཆོས་རྣམས་སོ་སོ་རང་གི་བྱ་བ་བྱེད་པའོ། །</s>
  </p>
  <p id="484">
    <s id="484:1">གཏན་ཚིགས་བསྒྲུབ་པའི་རིགས་པ་གང་ཞེ་ན། </s>
  </p>
  <p id="485">
    <s id="485:1">གང་བསྒྲུབ་པའི་དོན་ཚད་མ་དང་མི་འགལ་བར་སྟོན་པའོ། །</s>
  </p>
  <p id="486">
    <s id="486:1">ཆོས་ཉིད་ཀྱི་རིགས་པ་གང་ཞེ་ན། </s>
  </p>
  <p id="487">
    <s id="487:1">ཐོག་མ་མེད་པའི་དུས་ནས་རང་དང་སྤྱིའི་མཚན་ཉིད་གནས་པའི་ཆོས་རྣམས་ལ་ཆོས་ཉིད་དུ་གྲགས་པའོ། །</s>
  </p>
  <p id="488">
    <s id="488:1">ཆོས་ལ་རིགས་པས་དཔྱོད་པ་ལ་བརྩོན་པའི་ཀུན་ཏུ་ཚོལ་བ་གང་ཞེ་ན། </s>
  </p>
  <p id="489">
    <s id="489:1">ཀུན་ཏུ་ཚོལ་བ་བཞི་སྟེ།</s>
  </p>
  <p id="490">
    <s id="490:1">མིང་ཀུན་ཏུ་ཚོལ་བ་དང་།</s>
    <s id="490:2">དངོས་པོ་ཀུན་ཏུ་ཚོལ་བ་དང་།</s>
    <s id="490:3">ངོ་བོ་ཉིད་དུ་འདོགས་པ་ཀུན་ཏུ་ཚོལ་བ་དང་།</s>
    <s id="490:4">བྱེ་བྲག་ཏུ་འདོགས་པ་ཀུན་ཏུ་ཚོལ་བའོ། །</s>
  </p>
  <p id="491">
    <s id="491:1">མིང་ཀུན་ཏུ་ཚོལ་བ་གང་ཞེ་ན། </s>
  </p>
  <p id="492">
    <s id="492:1">གང་མིང་གི་ཚོགས་དང་། ཚིག་གི་ཚོགས་དང་། ཡི་གེའི་ཚོགས་རྣམས་ཀྱི་རང་གི་མཚན་ཉིད་ཡོངས་སུ་གྲུབ་པ་མེད་པར་རྟོག་པའོ། །</s>
  </p>
  <p id="493">
    <s id="493:1">དངོས་པོ་ཀུན་ཏུ་ཚོལ་བ་གང་ཞེ་ན། </s>
  </p>
  <p id="494">
    <s id="494:1">གང་དེ་བཞིན་དུ་ཕུང་པོ་དང་། ཁམས་དང་། སྐྱེ་མཆེད་ཀྱི་མཚན་ཉིད་ཡོངས་སུ་གྲུབ་པ་མེད་པར་རྟོག་པའོ། །</s>
  </p>
  <p id="495">
    <s id="495:1">ངོ་བོ་ཉིད་དུ་འདོགས་པ་ཀུན་ཏུ་ཚོལ་བ་གང་ཞེ་ན།</s>
  </p>
  <p id="496">
    <s id="496:1">གང་བརྗོད་པ་དང་། བརྗོད་པར་བྱ་བ་འབྲེལ་པ་ལ་ངོ་བོ་ཉིད་དུ་འདོགས་པ་ཙམ་གྱི་ཐ་སྙད་ཀྱི་རྒྱུ་ཉིད་དུ་རྟོག་པའོ། །</s>
  </p>
  <p id="497">
    <s id="497:1">ཁྱད་པར་དུ་འདོགས་པ་ཀུན་ཏུ་ཚོལ་བ་གང་ཞེ་ན། </s>
  </p>
  <p id="498">
    <s id="498:1">གང་བརྗོད་པ་དང་བརྗོད་པར་བྱ་བ་འབྲེལ་བ་ལ་ཁྱད་པར་དུ་འདོགས་པ་ཙམ་གྱི་ཐ་སྙད་ཀྱི་རྒྱུ་ཉིད་དུ་རྟོག་པའོ། །</s>
  </p>
  <p id="499">
    <s id="499:1">ཆོས་ཀུན་ཏུ་ཚོལ་བ་ལ་བརྩོན་པའི་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཞེ་ན། </s>
  </p>
  <p id="500">
    <s id="500:1">ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་བཞི་སྟེ། </s>
  </p>
  <p id="501">
    <s id="501:1">མིང་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་དང་།</s>
    <s id="501:2">དངོས་པོ་ཚོལ་བར་རྟོགས་པ་དང་།</s>
    <s id="501:3">ངོ་བོ་ཉིད་དུ་འདོགས་པ་ཚོལ་བར་རྟོགས་པ་དང་།</s>
    <s id="501:4">ཁྱད་པར་དུ་འདོགས་པ་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའོ། །</s>
  </p>
  <p id="502">
    <s id="502:1">མིང་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཞེ་ན། </s>
  </p>
  <p id="503">
    <s id="503:1">མིང་མི་དམིགས་པར་ཤེས་པའོ། །</s>
  </p>
  <p id="504">
    <s id="504:1">དངོས་པོ་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཞེ་ན། </s>
  </p>
  <p id="505">
    <s id="505:1">དེ་བཞིན་དུ་དངོས་པོའི་མཚན་ཉིད་མི་དམིགས་པར་ཤེས་པའོ། །</s>
  </p>
  <p id="506">
    <s id="506:1">ངོ་བོ་ཉིད་དུ་འདོགས་པ་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཞེ་ན།</s>
  </p>
  <p id="507">
    <s id="507:1">ངོ་བོ་ཉིད་རྫས་སུ་མི་དམིགས་པར་ཤེས་པའོ། །</s>
  </p>
  <p id="508">
    <s id="508:1">ཁྱད་པར་དུ་འདོགས་པ་ཚོལ་བར་རྟོགས་པ་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཞེ་ན། </s>
  </p>
  <p id="509">
    <s id="509:1">བྱེ་བྲག་རྫས་སུ་མི་དམིགས་པར་ཤེས་པའོ། །</s>
  </p>
  <p id="510">
    <s id="510:1">ཆོས་ལ་ཏིང་ངེ་འཛིན་པར་བརྩོན་པའི་རྣལ་འབྱོར་གྱི་ས་གང་ཞེ་ན།</s>
  </p>
  <p id="511">
    <s id="511:1">དེ་ནི་རྣམ་པ་ལྔར་བལྟ་སྟེ། </s>
  </p>
  <p id="512">
    <s id="512:1">གཞི་དང་།</s>
    <s id="512:2">སྐྱེད་པ་དང་།</s>
    <s id="512:3">མེ་ལོང་ལྟ་བུ་དང་།</s>
    <s id="512:4">སྣང་བ་དང་།</s>
    <s id="512:5">གནས་སོ། །</s>
  </p>
  <p id="513">
    <s id="513:1">གཞི་གང་ཞེ་ན།</s>
    <s id="513:2">ཚོགས་བསགས་པའི་བདེན་པ་ལས་བརྩམས་ཏེ་མང་དུ་ཐོས་པ་ཉིད་དོ། །</s>
  </p>
  <p id="514">
    <s id="514:1">སྐྱེད་པ་གང་ཞེ་ན།</s>
    <s id="514:2">དེ་ལ་དམིགས་པ་ཚུལ་བཞིན་ཡིད་ལ་བྱེད་པའོ། །</s>
  </p>
  <p id="515">
    <s id="515:1">མེ་ལོང་ལྟ་བུ་གང་ཞེ་ན།</s>
    <s id="515:2">དེ་ལ་དམིགས་པའི་ཏིང་ངེ་འཛིན་མཚན་མ་དང་བཅས་པའོ། །</s>
  </p>
  <p id="516">
    <s id="516:1">སྣང་བ་གང་ཞེ་ན།</s>
    <s id="516:2">གཟུང་བ་དང་འཛིན་པ་མི་དམིགས་པར་ཤེས་པའོ། །</s>
  </p>
  <p id="517">
    <s id="517:1">འདི་ལ་དགོངས་ནས་བཅོམ་ལྡན་འདས་ཀྱིས།</s>
    <s id="517:2">བྱང་ཆུབ་སེམས་དཔའ་མཉམ་གཞག་པ། །</s>
    <s id="517:3">ཡིད་ཀྱི་གཟུགས་བརྙན་མཐོང་བས་ན། །</s>
  </p>
  <p id="518">
    <s id="518:1">དོན་གྱི་འདུ་ཤེས་ལྡོག་དེ་ནས། །</s>
  </p>
  <p id="519">
    <s id="519:1">རང་གི་འདུ་ཤེས་ངེས་པར་གཟུང་། །</s>
    <s id="519:2">དེ་ལྟར་རང་གི་སེམས་གནས་ནས། །</s>
  </p>
  <p id="520">
    <s id="520:1">གཟུང་བ་མེད་པར་རྟོགས་པར་བྱ། །</s>
  </p>
  <p id="521">
    <s id="521:1">དེ་ཡི་འོག་ཏུ་འཛིན་མེད་པར། །</s>
    <s id="521:2">དེ་ནས་མི་དམིགས་རེག་པར་བྱ། །ཞེས་ལེགས་པར་གསུངས་སོ། །</s>
  </p>
  <p id="522">
    <s id="522:1">ལེགས་པར་བཀའ་སྩལ་ཏོ། །</s>
  </p>
  <p id="523">
    <s id="523:1">གནས་གང་ཞེ་ན།</s>
    <s id="523:2">གནས་གྱུར་པའོ། །</s>
  </p>
  <p id="524">
    <s id="524:1">ཇི་ལྟར་ན་ཆོས་རྣམས་ལ་ཆོས་ལ་མཁས་པ་ཡིན་ཞེ་ན། </s>
  </p>
  <p id="525">
    <s id="525:1">མང་དུ་ཐོས་པ་ཉིད་ཀྱི་ཕྱིར་རོ། །</s>
    <s id="525:2">ཇི་ལྟར་ན་དོན་ལ་མཁས་པ་ཡིན་ཞེ་ན།</s>
  </p>
  <p id="526">
    <s id="526:1">ཆོས་མངོན་པ་དང་འདུལ་བ་མངོན་པའི་མཚན་ཉིད་ཤེས་པ་ཉིད་ཀྱི་ཕྱིར་རོ། །</s>
    <s id="526:2">ཇི་ལྟར་ན་ཡི་གེ་ལ་མཁས་པ་ཡིན་ཞེ་ན།</s>
  </p>
  <p id="527">
    <s id="527:1">ངེས་པའི་ཚིག་བཟང་པོའི་ཡི་གེ་ཤེས་པ་ཉིད་ཀྱི་ཕྱིར་རོ། །</s>
    <s id="527:2">ཇི་ལྟར་ན་ངེས་པའི་ཚིག་ལ་མཁས་པ་ཡིན་ཞེ་ན།</s>
  </p>
  <p id="528">
    <s id="528:1">བདག་གོ་བདག་གོ་ཞེས་ཡུལ་མིའི་ངེས་པའི་ཚིག་ལ་མངོན་པར་མ་ཞེན་པར་རྗེས་སུ་ཐ་སྙད་འདོགས་པ་ཤེས་པ་ཉིད་ཀྱི་ཕྱིར་རོ། །</s>
    <s id="528:2">ཇི་ལྟར་ན་སྔོན་གྱི་མཐའ་དང་ཕྱི་མའི་མཐར་འབྲེལ་པ་ལ་མཁས་པ་ཡིན་ཞེ་ན</s>
  </p>
  <p id="529">
    <s id="529:1">སྔོན་གྱི་མཐར་གཟུང་བ་དང་། ཕྱི་མའི་མཐར་ངེས་པར་འབྱུང་བར་བྱ་བ་ཤེས་པ་ཉིད་ཀྱི་ཕྱིར་རོ། །</s>
    <s id="529:2">ཇི་ལྟར་ན་ཆོས་རྣམས་ལ་ཆོས་ལ་གནས་པ་ཉིད་ཡིན་ཞེ་ན</s>
  </p>
  <p id="530">
    <s id="530:1">བསྒོམ་པ་ལ་མ་བརྟེན་པར་ཐོས་པ་དང་སེམས་པའི་སྦྱོར་བ་འབའ་ཞིག་གིས་ཀྱང་ཆོས་ལ་གནས་པ་མ་ཡིན་ལ།</s>
    <s id="530:2">ཐོས་པ་དང་སེམས་པ་ལ་མ་བརྟེན་པར་བསྒོམ་པ་ལ་སྦྱོར་བ་འབའ་ཞིག་གིས་ཀྱང་ཆོས་ལ་གནས་པ་མ་ཡིན་གྱི།</s>
    <s id="530:3">གཉི་ག་ལ་བརྟེན་ཏེ་གཉི་ག་ལ་གནས་ན།</s>
  </p>
  <p id="531">
    <s id="531:1">ཆོས་ལ་གནས་པ་ཡིན་ནོ། །</s>
  </p>
  <p id="532">
    <s id="532:1">འཛིན་པ་དང་། ཁ་ཏོན་བྱེད་པ་དང་། བཤད་པས་ཐོས་པ་ལས་བྱུང་བར་བལྟའོ། །</s>
  </p>
  <p id="533">
    <s id="533:1">ཏིང་ངེ་འཛིན་ལ་སྦྱོར་བ་དང་། ཆོག་པར་མི་འཛིན་པས་བསྒོམས་པ་ལས་བྱུང་བར་བལྟའོ། །</s>
  </p>
  <p id="534">
    <s id="534:1">སྦྱོར་བ་ནི་རྒྱུན་དུ་ཆུད་པ་དང་། གུས་པར་སྦྱོར་བ་དང་། མ་ལོག་པར་སྦྱོར་བར་བལྟའོ། །</s>
  </p>
  <p id="535">
    <s id="535:1">ཆོག་པར་མི་འཛིན་པ་ནི་རོ་མི་མྱང་བ་དང་། གོང་དུ་ཞི་གནས་ལ་སྦྱོར་བར་བལྟའོ། །</s>
  </p>
  <p id="536">
    <s id="536:1">ཅིའི་ཕྱིར་ཤིན་ཏུ་རྒྱས་པ་ལ་བྱང་ཆུབ་སེམས་དཔའི་ཕ་རོལ་ཏུ་ཕྱིན་པའི་སྡེ་སྣོད་ཅེས་བྱ་ཞེ་ན།</s>
  </p>
  <p id="537">
    <s id="537:1">དེར་ཕ་རོལ་ཏུ་ཕྱིན་པ་རྣམས་ཀྱི་གྲངས་བསྟན་པ་དང་།</s>
    <s id="537:2">མཚན་ཉིད་བསྟན་པ་དང་།</s>
    <s id="537:3">{གོ་རིམས་,གོ་རིམ་}བསྟན་པ་དང་།</s>
    <s id="537:4">ངེས་པའི་ཚིག་བསྟན་པ་དང་།</s>
    <s id="537:5">བསྒོམ་པ་བསྟན་པ་དང་།</s>
    <s id="537:6">རབ་ཏུ་དབྱེ་བ་བསྟན་པ་དང་།</s>
    <s id="537:7">བསྡུས་པ་བསྟན་པ་དང་།</s>
    <s id="537:8">མི་མཐུན་པའི་ཕྱོགས་བསྟན་པ་དང་།</s>
    <s id="537:9">ཡོན་ཏན་གྱི་བསྔགས་པ་བསྟན་པ་དང་།</s>
    <s id="537:10">གཅིག་ལ་གཅིག་ངེས་པར་བསྟན་པའི་ཕྱིར་རོ། །</s>
    <s id="537:11">ཅིའི་ཕྱིར་ཤིན་ཏུ་རྒྱས་པ་ལ་རྒྱ་ཆེ་བ་དང་། ཟབ་པར་བསྟན་ཅེ་ན</s>
  </p>
  <p id="538">
    <s id="538:1">རྣམ་པ་ཐམས་ཅད་མཁྱེན་པ་ཉིད་རྒྱ་ཆེ་བ་དང་། ཟབ་པའི་ཕྱིར་རོ། །</s>
    <s id="538:2">ཅིའི་ཕྱིར་ཤིན་ཏུ་རྒྱས་པ་ལ་སེམས་ཅན་ཁ་ཅིག་རྒྱ་ཆེ་བ་དང་ཟབ་པར་མི་མོས་ཤིང་སྐྲག་པར་འགྱུར་ཞེ་ན།</s>
  </p>
  <p id="539">
    <s id="539:1">ཆོས་ཉིད་དང་བྲལ་བ་དང་།</s>
    <s id="539:2">དགེ་བའི་རྩ་བ་མ་བསྐྱེད་པ་དང་།</s>
    <s id="539:3">སྡིག་པའི་གྲོགས་པོས་ཡོངས་སུ་ཟིན་པའི་ཕྱིར་རོ། །</s>
    <s id="539:4">ཅིའི་ཕྱིར་ཤིན་ཏུ་རྒྱས་པ་ལ་སེམས་ཅན་ཁ་ཅིག་མོས་ཀྱང་ངེས་པར་འབྱུང་བར་མི་འགྱུར་ཞེ་ན</s>
  </p>
  <p id="540">
    <s id="540:1">བདག་ཉིད་ལྟ་བ་མཆོག་ཏུ་འཛིན་པ་ལ་གནས་པ་དང་།</s>
    <s id="540:2">དོན་ལ་སྒྲ་ཇི་བཞིན་དུ་མངོན་པར་ཞེན་པའི་ཕྱིར་རོ། །</s>
    <s id="540:3">འདི་ལ་དགོངས་ནས།</s>
  </p>
  <p id="541">
    <s id="541:1">བཅོམ་ལྡན་འདས་ཀྱིས་ཆོས་ཀྱི་མེ་ལོང་ཆེན་པོའི་ཆོས་ཀྱི་རྣམ་གྲངས་ལས་གསུངས་པ།</s>
    <s id="541:2">བྱང་ཆུབ་སེམས་དཔའ་སྒྲ་ཇི་བཞིན་དུ་ཚུལ་བཞིན་མ་ཡིན་པར་ཆོས་རྣམ་པར་འབྱེད་པ་ལ།</s>
    <s id="541:3">ལྟ་བ་ངན་པ་ཉི་ཤུ་རྩ་བརྒྱད་འབྱུང་སྟེ</s>
  </p>
  <p id="542">
    <s id="542:1">ལྟ་བ་ངན་པ་ཉི་ཤུ་རྩ་བརྒྱད་པོ་དག་གང་ཞེ་ན། </s>
  </p>
  <p id="543">
    <s id="543:1">མཚན་མར་ལྟ་བ་དང་།</s>
    <s id="543:2">བཏགས་པ་ལ་སྐུར་པ་འདེབས་པའི་ལྟ་བ་དང་།</s>
    <s id="543:3">ཀུན་ཏུ་རྟོག་པ་ལ་སྐུར་པ་འདེབས་པའི་ལྟ་བ་དང་།</s>
    <s id="543:4">དེ་ཁོ་ན་ལ་སྐུར་པ་འདེབས་པའི་ལྟ་བ་དང་།</s>
    <s id="543:5">ཡོངས་སུ་འཛིན་པའི་ལྟ་བ་དང་།</s>
    <s id="543:6">བསྒྱུར་བའི་ལྟ་བ་དང་།</s>
    <s id="543:7">ཁ་ན་མ་ཐོ་བ་མེད་པར་ལྟ་བ་དང་།</s>
    <s id="543:8">ངེས་པར་འབྱུང་བར་ལྟ་བ་དང་།</s>
    <s id="543:9">དཔའ་ཟ་བའི་ལྟ་བ་དང་།</s>
    <s id="543:10">རབ་ཏུ་འཁྲུག་པའི་ལྟ་བ་དང་།</s>
    <s id="543:11">ཕྱིན་ཅི་ལོག་ཏུ་ལྟ་བ་དང་།</s>
    <s id="543:12">འཕེལ་བའི་ལྟ་བ་དང་།</s>
    <s id="543:13">ཁས་མི་ལེན་པའི་ལྟ་བ་དང་།</s>
    <s id="543:14">ངན་གཡོའི་ལྟ་བ་དང་།</s>
    <s id="543:15">བཀུར་སྟིའི་ལྟ་བ་དང་།</s>
    <s id="543:16">རྨོངས་པ་བརྟེན་པའི་ལྟ་བ་དང་།</s>
    <s id="543:17">རྩ་བའི་ལྟ་བ་དང་།</s>
    <s id="543:18">ལྟ་བ་ལ་ལྟ་བ་མ་ཡིན་པར་ལྟ་བ་དང་།</s>
    <s id="543:19">སྦྱོར་བ་སེལ་བའི་ལྟ་བ་དང་།</s>
    <s id="543:20">ངེས་པར་འབྱིན་པ་མ་ཡིན་པར་ལྟ་བ་དང་།</s>
    <s id="543:21">སྒྲིབ་པ་སོགས་པའི་ལྟ་བ་དང་།</s>
    <s id="543:22">བསོད་ནམས་མ་ཡིན་པ་འཕེལ་བའི་ལྟ་བ་དང་།</s>
    <s id="543:23">འབྲས་བུ་མེད་པའི་ལྟ་བ་དང་།</s>
    <s id="543:24">ཆད་པས་བཅད་པའི་ལྟ་བ་དང་།</s>
    <s id="543:25">སྐུར་པ་འདེབས་པའི་ལྟ་བ་དང་།</s>
    <s id="543:26">བསྙད་པ་མ་ཡིན་པའི་ལྟ་བ་དང་།</s>
    <s id="543:27">ལྟ་བ་ཆེན་པོ་དང་།</s>
    <s id="543:28">མངོན་པའི་ང་རྒྱལ་གྱི་ལྟ་བའོ། །</s>
  </p>
  <p id="544">
    <s id="544:1">ཤིན་ཏུ་རྒྱས་པ་ལས་ཆོས་ཐམས་ཅད་ངོ་བོ་ཉིད་མེད་དོ་ཞེས་</s>
    <s id="544:2">གང་གསུངས་པ་དེ་ལ་དགོངས་པ་གང་ཡིན་ཞེ་ན།</s>
  </p>
  <p id="545">
    <s id="545:1">བདག་ཉིད་ཀྱིས་མི་འབྱུང་བ་དང་།</s>
    <s id="545:2">རང་གི་བདག་ཉིད་དུ་མེད་པ་དང་།</s>
    <s id="545:3">རང་གི་ངོ་བོ་ལ་མི་གནས་པ་དང་།</s>
    <s id="545:4">བྱིས་པས་གཟུང་བ་བཞིན་དུ་མཚན་ཉིད་མེད་པའི་ཕྱིར་རོ། །</s>
    <s id="545:5">ཡང་ཀུན་ཏུ་བརྟགས་པའི་ངོ་བོ་ཉིད་ལ་མཚན་ཉིད་ངོ་བོ་ཉིད་མེད་པ་དང་།</s>
    <s id="545:6">གཞན་གྱི་དབང་ལ་སྐྱེ་བ་ངོ་བོ་ཉིད་མེད་པ་དང་།</s>
    <s id="545:7">ཡོངས་སུ་གྲུབ་པ་ལ་དོན་དམ་པ་ངོ་བོ་ཉིད་མེད་པའི་ཕྱིར་རོ། །</s>
    <s id="545:8">མ་སྐྱེས་པ་མ་འགགས་པ་གཟོད་མ་ནས་ཞི་བ་རང་བཞིན་གྱིས་མྱ་ངན་ལས་འདས་པ་ཞེས་འབྱུང་བའི་དགོངས་པ་གང་ཞེ་ན།</s>
  </p>
  <p id="546">
    <s id="546:1">ཇི་ལྟར་ངོ་བོ་ཉིད་མེད་པ་དེ་ལྟར་མ་སྐྱེས་སོ། །</s>
  </p>
  <p id="547">
    <s id="547:1">ཇི་ལྟར་མ་སྐྱེས་པ་དེ་ལྟར་མ་འགགས་སོ། །</s>
  </p>
  <p id="548">
    <s id="548:1">ཇི་ལྟར་མ་སྐྱེས་པ་དང་། མ་འགགས་པ་དེ་ལྟར་གཟོད་མ་ནས་ཞིའོ། །</s>
  </p>
  <p id="549">
    <s id="549:1">དེ་ལྟར་རང་བཞིན་གྱིས་ཡོངས་སུ་མྱ་ངན་ལས་འདས་སོ། །</s>
  </p>
  <p id="550">
    <s id="550:1">ཡང་གང་དག་གིས་ཤིན་ཏུ་རྒྱས་པ་ལ་དེ་བཞིན་གཤེགས་པ་རྣམས་ཀྱི་དགོངས་པ་ཁོང་དུ་ཆུད་པར་བྱ་བའི་དགོངས་པ་བཞི་སྟེ།</s>
  </p>
  <p id="551">
    <s id="551:1">མཉམ་པ་ཉིད་ལ་དགོངས་པ་དང་།</s>
    <s id="551:2">དུས་གཞན་ལ་དགོངས་པ་དང་།</s>
    <s id="551:3">དོན་གཞན་ལ་དགོངས་པ་དང་།</s>
    <s id="551:4">གང་ཟག་གི་བསམ་པ་ལ་དགོངས་པའོ། །</s>
  </p>
  <p id="552">
    <s id="552:1">གང་དག་གིས་ཤིན་ཏུ་རྒྱས་པ་ལ་དེ་བཞིན་གཤེགས་པ་རྣམས་ཀྱིས་ལྡེམ་པོར་དགོངས་པ་ཁོང་དུ་ཆུད་པར་བྱ་བའི་ལྡེམ་པོར་དགོངས་པ་བཞི་སྟེ།</s>
  </p>
  <p id="553">
    <s id="553:1">གཞུག་པ་ལ་ལྡེམ་པོར་དགོངས་པ་དང་།</s>
    <s id="553:2">མཚན་ཉིད་ལྡེམ་པོར་དགོངས་པ་དང་།</s>
    <s id="553:3">གཉེན་པོ་ལ་ལྡེམ་པོར་དགོངས་པ་དང་།</s>
    <s id="553:4">བསྒྱུར་བ་ལ་ལྡེམ་པོར་དགོངས་པའོ། །</s>
  </p>
  <p id="554">
    <s id="554:1">ཤིན་ཏུ་རྒྱས་པ་ལ་བྱང་ཆུབ་སེམས་དཔའ་ཆོས་ལ་ཏིང་ངེ་འཛིན་དུ་མཁས་པར་ཇི་ལྟར་ཁོང་དུ་ཆུད་པར་བྱ་ཞེ་ན། </s>
  </p>
  <p id="555">
    <s id="555:1">རྣམ་པ་ལྔ་སྟེ།</s>
    <s id="555:2">སྐད་ཅིག་རེ་རེ་ལ་གནས་ངན་ལེན་གྱི་གནས་ཐམས་ཅད་འཇིག་པར་བྱེད་པ་དང་།</s>
    <s id="555:3">སྣ་ཚོགས་ཀྱི་འདུ་ཤེས་དང་བྲལ་ཏེ་ཆོས་ཀྱི་དགའ་བ་ལ་དགའ་བ་ཐོབ་པ་དང་།</s>
    <s id="555:4">ཆོས་ཀྱི་སྣང་བ་རྣམ་པ་ཡོངས་སུ་མ་ཆད་པ་ཐམས་ཅད་དུ་ཚད་མེད་པ་ཡང་དག་པར་ཤེས་པ་དང་།</s>
    <s id="555:5">དེ་ལ་རྣམ་པར་དག་པའི་ཆ་དང་མཐུན་པ་རྣམ་པར་མི་རྟོག་པའི་མཚན་མ་རྣམས་ཀུན་ཏུ་འབྱུང་བ་དང་།</s>
    <s id="555:6">ཆོས་ཀྱི་སྐུ་ཡོངས་སུ་རྫོགས་པར་བྱ་བ་དང་། ཡོངས་སུ་བསྒྲུབ་པའི་ཕྱིར་གོང་མ་བས་ཀྱང་ཆོས་གོང་མའི་རྒྱུ་ཡོངས་སུ་འཛིན་པར་བྱེད་པའོ། །</s>
  </p>
  <p id="556">
    <s id="556:1">ཅིའི་ཕྱིར་ཤིན་ཏུ་རྒྱས་པའི་ཆོས་ལ་བདུག་པ་དང་། ཕྱེ་མ་ལ་སོགས་པས་མཆོད་པར་འོས་ཀྱི། ཉན་ཐོས་ཀྱི་ཆོས་ལ་དེ་ལྟ་མ་ཡིན་ཞེ་ན། </s>
  </p>
  <p id="557">
    <s id="557:1">སེམས་ཅན་ཐམས་ཅད་ལ་ཕན་པ་དང་། བདེ་བའི་གཞིར་གྱུར་པའི་ཕྱིར་རོ། །</s>
    <s id="557:2">ཆོས་རྣམ་པར་ངེས་པ་ཞེས་བྱ་བ་སྟེ།</s>
    <s id="557:3">ཀུན་ལས་བཏུས་པ་གསུམ་པའོ།། །།</s>
  </p>
</text>
