<?xml version='1.0' encoding='utf-8'?>
<text>
  <p id="1">
    <s id="1:1">大乘阿毘達磨集論決擇分中得品第三之一 </s>
  </p>
  <p id="2">
    <s id="2:1">云何得決擇？</s>
  </p>
  <p id="3">
    <s id="3:1">略說有二種：一建立補特伽羅故、二建立現觀故。</s>
  </p>
  <p id="4">
    <s id="4:1">云何建立補特伽羅？</s>
  </p>
  <p id="5">
    <s id="5:1">略有七種，謂病行差別故、出離差別故、任持差別故、方便差別故、果差別故、界差別故、修行差別故，應知建立補特伽羅。</s>
  </p>
  <p id="6">
    <s id="6:1">云何病行差別？</s>
  </p>
  <p id="7">
    <s id="7:1">此有七種，謂貪行、瞋行、癡行、慢行、尋思行、等分行、薄塵行補特伽羅差別故。</s>
  </p>
  <p id="8">
    <s id="8:1">云何出離差別？</s>
  </p>
  <p id="9">
    <s id="9:1">此有三種，謂聲聞乘、獨覺乘、大乘補特伽羅差別故。</s>
  </p>
  <p id="10">
    <s id="10:1">云何任持差別？</s>
  </p>
  <p id="11">
    <s id="11:1">此有三種，謂未具資糧、已具未具資糧、已具資糧補特伽羅差別故。</s>
  </p>
  <p id="12">
    <s id="12:1">云何方便差別？</s>
  </p>
  <p id="13">
    <s id="13:1">此有二種，謂隨信行、隨法行補特伽羅差別故。</s>
  </p>
  <p id="14">
    <s id="14:1">云何果差別？</s>
  </p>
  <p id="15">
    <s id="15:1">此有二十七種，謂信、勝解、見至、身證、慧解脫、俱分解脫、預流向、預流果、一來向、一來果、不還向、不還果、阿羅漢向、阿羅漢果。極七返有、家家、一間、中般涅槃、生般涅槃、無行般涅槃、有行般涅槃、上流、退法阿羅漢、思法阿羅漢、護法阿羅漢、住不動阿羅漢、堪達阿羅漢、不動法阿羅漢補特伽羅差別故。</s>
  </p>
  <p id="16">
    <s id="16:1">云何界差別？</s>
  </p>
  <p id="17">
    <s id="17:1">謂欲界異生、有學、無學。</s>
  </p>
  <p id="18">
    <s id="18:1">如欲界有三，色無色界亦爾。</s>
  </p>
  <p id="19">
    <s id="19:1">又有欲、色界菩薩，又有欲界獨覺及不可思議如來補特伽羅差別故。</s>
  </p>
  <p id="20">
    <s id="20:1">云何修行差別？</s>
  </p>
  <p id="21">
    <s id="21:1">略有五種：一勝解行菩薩、二增上意樂行菩薩、三有相行菩薩、四無相行菩薩、五無功用行菩薩補特伽羅差別故。</s>
  </p>
  <p id="22">
    <s id="22:1">何等貪行補特伽羅？</s>
  </p>
  <p id="23">
    <s id="23:1">謂有猛利長時貪欲。</s>
  </p>
  <p id="24">
    <s id="24:1">如是瞋行、癡行、慢行及尋思行補特伽羅，皆有猛利長時差別。</s>
  </p>
  <p id="25">
    <s id="25:1">何等等分行補特伽羅？</s>
  </p>
  <p id="26">
    <s id="26:1">謂住自性位煩惱。</s>
  </p>
  <p id="27">
    <s id="27:1">何等薄塵行補特伽羅？</s>
  </p>
  <p id="28">
    <s id="28:1">謂住自性位微薄煩惱。</s>
  </p>
  <p id="29">
    <s id="29:1">何等聲聞乘補特伽羅？</s>
  </p>
  <p id="30">
    <s id="30:1">謂住聲聞法性，若定、若不定性，是鈍根。</s>
  </p>
  <p id="31">
    <s id="31:1">自求解脫發弘正願，</s>
    <s id="31:2">修厭離貪解脫意樂，</s>
    <s id="31:3">以聲聞藏為所緣境，精進修行法隨法行得盡苦際。</s>
  </p>
  <p id="32">
    <s id="32:1">何等獨覺乘補特伽羅？</s>
  </p>
  <p id="33">
    <s id="33:1">謂住獨覺法性，若定、若不定性，是中根。</s>
  </p>
  <p id="34">
    <s id="34:1">自求解脫發弘正願，</s>
    <s id="34:2">修厭離貪解脫意樂，</s>
    <s id="34:3">及修獨證菩提意樂，</s>
    <s id="34:4">即聲聞藏為所緣境，精進修行法隨法行，</s>
  </p>
  <p id="35">
    <s id="35:1">或先未起順決擇分、或先已起順決擇分、</s>
  </p>
  <p id="36">
    <s id="36:1">或先未得果、或先已得果，</s>
  </p>
  <p id="37">
    <s id="37:1">出無佛世，唯內思惟聖道現前。 或如麟角獨住、或復獨勝部行得盡苦際。</s>
  </p>
  <p id="38">
    <s id="38:1">何等大乘補特伽羅？</s>
  </p>
  <p id="39">
    <s id="39:1">謂住菩薩法性，若定、若不定性、是利根。</s>
  </p>
  <p id="40">
    <s id="40:1">為求解脫一切有情，發弘正願修無住處涅槃意樂，</s>
    <s id="40:2">以菩薩藏為所緣境，精進修行法隨法行，</s>
  </p>
  <p id="41">
    <s id="41:1">成熟眾生修淨佛土，得受大記，證成無上正等菩提。</s>
  </p>
  <p id="42">
    <s id="42:1">何等未具資糧補特伽羅？</s>
  </p>
  <p id="43">
    <s id="43:1">謂緣諦增上法為境，發起軟品清信勝解，</s>
    <s id="43:2">成就軟品順解脫分未定生時。</s>
  </p>
  <p id="44">
    <s id="44:1">何等已具未具資糧補特伽羅？</s>
  </p>
  <p id="45">
    <s id="45:1">謂緣諦增上法為境，發起中品清信勝解，</s>
    <s id="45:2">成就中品順解脫分已定生時。</s>
  </p>
  <p id="46">
    <s id="46:1">何等已具資糧補特伽羅？</s>
  </p>
  <p id="47">
    <s id="47:1">謂緣諦增上法為境，發起上品清信勝解，</s>
    <s id="47:2">成就上品順解脫分即此生時。</s>
  </p>
  <p id="48">
    <s id="48:1">又未具資糧者，謂緣諦增上法為境，於諸諦中成就下品諦察法忍，</s>
    <s id="48:2">成就下品順決擇分未定生時。</s>
  </p>
  <p id="49">
    <s id="49:1">已具未具資糧者，謂緣諦增上法為境，</s>
    <s id="49:2">於諸諦中成就中品諦察法忍，</s>
    <s id="49:3">成就中品順決擇分已定生時。</s>
  </p>
  <p id="50">
    <s id="50:1">已具資糧者，謂緣諦增上法為境，於諸諦中成就上品諦察法忍，</s>
    <s id="50:2">成就上品順決擇分即此生時。 此中三品順決擇分者，謂除世第一法。</s>
  </p>
  <p id="51">
    <s id="51:1">由此世第一法性唯一剎那必不相續，即此生時定入現觀非前位故。</s>
  </p>
  <p id="52">
    <s id="52:1">從下中品順解脫分、順決擇分有可退義，此唯退現行非退習氣，</s>
    <s id="52:2">已依涅槃先起善根者不復新發起故。</s>
  </p>
  <p id="53">
    <s id="53:1">何等隨信行補特伽羅？</s>
  </p>
  <p id="54">
    <s id="54:1">謂資糧已具、性是鈍根，隨順他教修諦現觀。</s>
  </p>
  <p id="55">
    <s id="55:1">何等隨法行補特伽羅？</s>
  </p>
  <p id="56">
    <s id="56:1">謂資糧已具、性是利根，自然隨順諦增上法修諦現觀。</s>
  </p>
  <p id="57">
    <s id="57:1">何等信勝解補特伽羅？</s>
  </p>
  <p id="58">
    <s id="58:1">謂隨信行已至果位。</s>
  </p>
  <p id="59">
    <s id="59:1">何等見至補特伽羅？</s>
  </p>
  <p id="60">
    <s id="60:1">謂隨法行已至果位。</s>
  </p>
  <p id="61">
    <s id="61:1">何等身證補特伽羅？</s>
  </p>
  <p id="62">
    <s id="62:1">謂諸有學已具證得八解脫定。</s>
  </p>
  <p id="63">
    <s id="63:1">何等慧解脫補特伽羅？</s>
  </p>
  <p id="64">
    <s id="64:1">謂已盡諸漏而未具證八解脫定。</s>
  </p>
  <p id="65">
    <s id="65:1">何等俱分解脫補特伽羅？</s>
  </p>
  <p id="66">
    <s id="66:1">謂已盡諸漏及具證得八解脫定。</s>
  </p>
  <p id="67">
    <s id="67:1">何等預流向補特伽羅？</s>
  </p>
  <p id="68">
    <s id="68:1">謂住順決擇分位，及住見道十五心剎那位。</s>
  </p>
  <p id="69">
    <s id="69:1">何等預流果補特伽羅？</s>
  </p>
  <p id="70">
    <s id="70:1">謂住見道第十六心剎那位。</s>
  </p>
  <p id="71">
    <s id="71:1">即此見道，亦名趣入正性決定，</s>
    <s id="71:2">亦名於法現觀。</s>
  </p>
  <p id="72">
    <s id="72:1">若於欲界未離欲者，後入正性決定位，得預流果。</s>
  </p>
  <p id="73">
    <s id="73:1">若於欲界倍離欲者，後入正性決定位，得一來果。</s>
  </p>
  <p id="74">
    <s id="74:1">若已離欲界欲者，後入正性決定位，得不還果。</s>
  </p>
  <p id="75">
    <s id="75:1">若已永斷見道所斷一切煩惱得預流果，何故但言永斷三結得預流果？</s>
  </p>
  <p id="76">
    <s id="76:1">最勝攝故。</s>
  </p>
  <p id="77">
    <s id="77:1">何故最勝？</s>
  </p>
  <p id="78">
    <s id="78:1">以於解脫是不發趣因故，雖已發趣復為邪出離因故，及為不正出離因故。</s>
  </p>
  <p id="79">
    <s id="79:1">又此三結是迷所知境因故、迷見因故、迷對治因故。</s>
  </p>
  <p id="80">
    <s id="80:1">何等一來向補特伽羅？</s>
  </p>
  <p id="81">
    <s id="81:1">謂於修道中已斷欲界五品煩惱安住彼道。</s>
  </p>
  <p id="82">
    <s id="82:1">何等一來果補特伽羅？</s>
  </p>
  <p id="83">
    <s id="83:1">謂於修道中已斷欲界第六品煩惱安住彼道。</s>
  </p>
  <p id="84">
    <s id="84:1">何等不還向補特伽羅？</s>
  </p>
  <p id="85">
    <s id="85:1">謂於修道中已斷欲界第七第八品煩惱安住彼道。</s>
  </p>
  <p id="86">
    <s id="86:1">何等不還果補特伽羅？</s>
  </p>
  <p id="87">
    <s id="87:1">謂於修道中已斷欲界第九品煩惱安住彼道。</s>
  </p>
  <p id="88">
    <s id="88:1">若已永斷一切見道所斷煩惱，及已永斷欲界修道所斷一切煩惱得不還果，</s>
  </p>
  <p id="89">
    <s id="89:1">何故但言永斷五順下分結得不還果？ 最勝攝故。</s>
  </p>
  <p id="90">
    <s id="90:1">何故最勝？</s>
  </p>
  <p id="91">
    <s id="91:1">能為下趣下界勝因故。</s>
  </p>
  <p id="92">
    <s id="92:1">何等阿羅漢向補特伽羅？</s>
  </p>
  <p id="93">
    <s id="93:1">謂已永斷有頂八品煩惱安住彼道。</s>
  </p>
  <p id="94">
    <s id="94:1">何等阿羅漢果補特伽羅？</s>
  </p>
  <p id="95">
    <s id="95:1">謂已永斷有頂第九品煩惱安住彼究竟道。</s>
  </p>
  <p id="96">
    <s id="96:1">若阿羅漢永斷三界一切煩惱，</s>
    <s id="96:2">何故但言永斷五順上分結得阿羅漢果？ 最勝攝故。</s>
  </p>
  <p id="97">
    <s id="97:1">何故最勝？</s>
  </p>
  <p id="98">
    <s id="98:1">是取上分因及不捨上分因故。</s>
  </p>
  <p id="99">
    <s id="99:1">何等極七返有補特伽羅？</s>
  </p>
  <p id="100">
    <s id="100:1">謂即預流果，於人天生往來雜受，極至七返得盡苦際。</s>
  </p>
  <p id="101">
    <s id="101:1">何等家家補特伽羅？</s>
  </p>
  <p id="102">
    <s id="102:1">謂即預流果，或於天上或於人中，從家至家得盡苦際。</s>
  </p>
  <p id="103">
    <s id="103:1">何等一間補特伽羅？</s>
  </p>
  <p id="104">
    <s id="104:1">謂即一來果，或於天上唯受一有得盡苦際。</s>
  </p>
  <p id="105">
    <s id="105:1">何等中般涅槃補特伽羅？</s>
  </p>
  <p id="106">
    <s id="106:1">謂生結已斷、起結未斷，</s>
    <s id="106:2">或中有纔起即便聖道現前得盡苦際。</s>
  </p>
  <p id="107">
    <s id="107:1">或中有起已為趣生有，纔起思惟即便聖道現前得盡苦際。</s>
  </p>
  <p id="108">
    <s id="108:1">或思惟已發趣生有，未到生有即便聖道現前得盡苦際。</s>
  </p>
  <p id="109">
    <s id="109:1">何等生般涅槃補特伽羅？</s>
  </p>
  <p id="110">
    <s id="110:1">謂二結俱未斷，纔生色界已即便聖道現前得盡苦際。</s>
  </p>
  <p id="111">
    <s id="111:1">何等無行般涅槃？</s>
  </p>
  <p id="112">
    <s id="112:1">謂生彼已，不由加行聖道現前得盡苦際。</s>
  </p>
  <p id="113">
    <s id="113:1">何等有行般涅槃補特伽羅？</s>
  </p>
  <p id="114">
    <s id="114:1">謂生彼已，由加行力聖道現前得盡苦際。</s>
  </p>
  <p id="115">
    <s id="115:1">何等上流補特伽羅？</s>
  </p>
  <p id="116">
    <s id="116:1">謂於色界地地中皆受生已，乃至最後入色究竟，於彼無漏聖道現前得盡苦際。</s>
  </p>
  <p id="117">
    <s id="117:1">復有乃至往到有頂，聖道現前得盡苦際。</s>
  </p>
  <p id="118">
    <s id="118:1">又雜修第四靜慮有五品差別：一下品修、二中品修、三上品修、四上勝品修、五上極品修。 由此五品雜修第四靜慮故，如其次第生五淨居。</s>
  </p>
  <p id="119">
    <s id="119:1">何等退法阿羅漢？</s>
  </p>
  <p id="120">
    <s id="120:1">謂鈍根性，若遊散若不遊散、若思惟若不思惟，皆可退失現法樂住。</s>
  </p>
  <p id="121">
    <s id="121:1">何等思法阿羅漢？</s>
  </p>
  <p id="122">
    <s id="122:1">謂鈍根性，若遊散若不遊散，</s>
    <s id="122:2">若不思惟即可退失現法樂住，若思惟已能不退失。</s>
  </p>
  <p id="123">
    <s id="123:1">何等護法阿羅漢？</s>
  </p>
  <p id="124">
    <s id="124:1">謂鈍根性，若遊散便可退失現法樂住，若不遊散即能不退。</s>
  </p>
  <p id="125">
    <s id="125:1">何等住不動阿羅漢？</s>
  </p>
  <p id="126">
    <s id="126:1">謂鈍根性，若遊散若不遊散，皆能不退現法樂住，亦不能練根。</s>
  </p>
  <p id="127">
    <s id="127:1">何等堪達阿羅漢？</s>
  </p>
  <p id="128">
    <s id="128:1">謂鈍根性，若遊散若不遊散，皆能不退現法樂住，然堪能練根。</s>
  </p>
  <p id="129">
    <s id="129:1">何等不動法阿羅漢？</s>
  </p>
  <p id="130">
    <s id="130:1">謂利根性，若遊散若不遊散，皆能不退現法樂住。</s>
  </p>
  <p id="131">
    <s id="131:1">何等欲界異生補特伽羅？</s>
  </p>
  <p id="132">
    <s id="132:1">謂於欲界若生若長，不得聖法。</s>
  </p>
  <p id="133">
    <s id="133:1">何等欲界有學補特伽羅？</s>
  </p>
  <p id="134">
    <s id="134:1">謂於欲界若生若長，已得聖法，猶有餘結。</s>
  </p>
  <p id="135">
    <s id="135:1">何等欲界無學補特伽羅？</s>
  </p>
  <p id="136">
    <s id="136:1">謂於欲界若生若長，已得聖法，無有餘結。</s>
  </p>
  <p id="137">
    <s id="137:1">如欲界有三，色無色亦爾。</s>
  </p>
  <p id="138">
    <s id="138:1">何等欲色界菩薩補特伽羅？</s>
  </p>
  <p id="139">
    <s id="139:1">謂與滅離無色界生靜慮相，應住靜慮樂而生欲界或生色界。</s>
  </p>
  <p id="140">
    <s id="140:1">何等欲界獨覺補特伽羅？</s>
  </p>
  <p id="141">
    <s id="141:1">謂無佛出世時生於欲界，自然證得獨覺菩提。</s>
  </p>
  <p id="142">
    <s id="142:1">何等不可思議如來補特伽羅？</s>
  </p>
  <p id="143">
    <s id="143:1">謂且於欲界始從示現安住覩史多天妙寶宮殿，乃至示現大般涅槃，示現一切諸佛菩薩所行大行。</s>
  </p>
  <p id="144">
    <s id="144:1">何等勝解行菩薩補特伽羅？</s>
  </p>
  <p id="145">
    <s id="145:1">謂住勝解行地中成就菩薩下中上忍。</s>
  </p>
  <p id="146">
    <s id="146:1">何等增上意樂行菩薩補特伽羅？</s>
  </p>
  <p id="147">
    <s id="147:1">謂十地中所有菩薩。</s>
  </p>
  <p id="148">
    <s id="148:1">何等有相行菩薩補特伽羅？</s>
  </p>
  <p id="149">
    <s id="149:1">謂住極喜、離垢、發光、焰慧、極難勝、現前地中所有菩薩。</s>
  </p>
  <p id="150">
    <s id="150:1">何等無相行菩薩補特伽羅？</s>
  </p>
  <p id="151">
    <s id="151:1">謂住遠行地中所有菩薩。</s>
  </p>
  <p id="152">
    <s id="152:1">何等無功用行菩薩補特伽羅？</s>
  </p>
  <p id="153">
    <s id="153:1">謂住不動、善慧、法雲地中所有菩薩。</s>
  </p>
  <p id="154">
    <s id="154:1">復次如說預流果補特伽羅，此有二種：一漸出離、二頓出離。</s>
  </p>
  <p id="155">
    <s id="155:1">漸出離者，如前廣說。</s>
  </p>
  <p id="156">
    <s id="156:1">頓出離者，謂入諦現觀已，</s>
    <s id="156:2">依止未至定發出世間道，頓斷三界一切煩惱。</s>
  </p>
  <p id="157">
    <s id="157:1">品品別斷唯立二果，謂預流果、阿羅漢果。</s>
  </p>
  <p id="158">
    <s id="158:1">如是補特伽羅多於現法或臨終時善辨聖旨；</s>
    <s id="158:2">設不能辨，由願力故，即以願力還生欲界，出無佛世成獨勝果。</s>
  </p>
  <p id="159">
    <s id="159:1">大乘阿毘達磨集論卷第六 大乘阿毘達磨集論卷第七 無著菩薩造 三藏法師玄奘奉 詔譯 決擇分中得品第三之二</s>
  </p>
  <p id="160">
    <s id="160:1">云何建立現觀？</s>
  </p>
  <p id="161">
    <s id="161:1">略有十種，謂法現觀、義現觀、真現觀、後現觀、寶現觀、不行現觀、究竟現觀、聲聞現觀、獨覺現觀、菩薩現觀。</s>
  </p>
  <p id="162">
    <s id="162:1">何等法現觀？</s>
  </p>
  <p id="163">
    <s id="163:1">謂於諸諦增上法中已得上品淨信勝解隨信而行。</s>
  </p>
  <p id="164">
    <s id="164:1">何等義現觀？</s>
  </p>
  <p id="165">
    <s id="165:1">謂於諸諦增上法中已得上品諦察法忍，此忍居順決擇分位，</s>
    <s id="165:2">此由三種如理作意所顯發故。 復成三品，謂上軟、上中、上上。</s>
  </p>
  <p id="166">
    <s id="166:1">何等真現觀？</s>
  </p>
  <p id="167">
    <s id="167:1">謂已得見道十六心剎那位所有聖道。</s>
  </p>
  <p id="168">
    <s id="168:1">又見道中得現觀邊安立諦，世俗智不現在前，</s>
    <s id="168:2">於修道位此世俗智方可現前。</s>
  </p>
  <p id="169">
    <s id="169:1">何等後現觀？ 謂一切修道。</s>
  </p>
  <p id="170">
    <s id="170:1">何等寶現觀？</s>
  </p>
  <p id="171">
    <s id="171:1">謂於佛證淨、於法證淨、於僧證淨。</s>
  </p>
  <p id="172">
    <s id="172:1">何等不行現觀？</s>
  </p>
  <p id="173">
    <s id="173:1">謂已證得無作律儀，雖居學位而謂我今已盡那落迦、已盡傍生、已盡餓鬼、已盡顛墜惡趣，</s>
    <s id="173:2">我不復造惡趣業感惡趣異熟。</s>
  </p>
  <p id="174">
    <s id="174:1">何等究竟現觀？</s>
  </p>
  <p id="175">
    <s id="175:1">如道諦中究竟道說。</s>
  </p>
  <p id="176">
    <s id="176:1">何等聲聞現觀？</s>
  </p>
  <p id="177">
    <s id="177:1">謂前所說七種現觀，從聞他音而證得故，名聲聞現觀。</s>
  </p>
  <p id="178">
    <s id="178:1">何等獨覺現觀？</s>
  </p>
  <p id="179">
    <s id="179:1">謂前所說七種現觀，不由他音而證得故，名獨覺現觀。</s>
  </p>
  <p id="180">
    <s id="180:1">何等菩薩現觀？</s>
  </p>
  <p id="181">
    <s id="181:1">謂諸菩薩於前所說七現觀中，起修習忍而不作證，</s>
    <s id="181:2">然於菩薩極喜地中入諸菩薩正性決定，是名菩薩現觀。</s>
  </p>
  <p id="182">
    <s id="182:1">聲聞現觀、菩薩現觀有何差別？</s>
  </p>
  <p id="183">
    <s id="183:1">略說有十一種，謂境界差別、任持差別、通達差別、誓願差別、出離差別、攝受差別、建立差別、眷屬差別、勝生差別、生差別、果差別。</s>
  </p>
  <p id="184">
    <s id="184:1">其果差別復有十種，謂轉依差別、功德圓滿差別、五相差別、三身差別、涅槃差別、證得和合智用差別、障清淨差別、和合作業差別、方便示現成等正覺入般涅槃差別、五種拔濟差別。</s>
  </p>
  <p id="185">
    <s id="185:1">諸無量等最勝功德何現觀攝？</s>
  </p>
  <p id="186">
    <s id="186:1">後現觀、究竟現觀攝。</s>
  </p>
  <p id="187">
    <s id="187:1">彼復云何？ 謂無量、解脫、勝處、遍處、無諍、願智、無礙解、神通、相隨好、清淨、力、無畏、念住、不護、無忘失法、永斷習氣、大悲、不共佛法、一切種妙智，如是等功德，諸契經中處處宣說。</s>
  </p>
  <p id="188">
    <s id="188:1">無量者，謂四無量。</s>
  </p>
  <p id="189">
    <s id="189:1">云何慈？</s>
  </p>
  <p id="190">
    <s id="190:1">謂依止靜慮，於諸有情與樂相應意樂住具足中若定若慧，及彼相應諸心心所。</s>
  </p>
  <p id="191">
    <s id="191:1">云何悲？</s>
  </p>
  <p id="192">
    <s id="192:1">謂依止靜慮，於諸有情離苦意樂住具足中若定若慧，餘如前說。</s>
  </p>
  <p id="193">
    <s id="193:1">云何喜？</s>
  </p>
  <p id="194">
    <s id="194:1">謂依止靜慮，於諸有情不離樂意樂住具足中若定若慧，餘如前說。</s>
  </p>
  <p id="195">
    <s id="195:1">云何捨？</s>
  </p>
  <p id="196">
    <s id="196:1">謂依止靜慮，於諸有情利益意樂住具足中若定若慧，餘如前說。</s>
  </p>
  <p id="197">
    <s id="197:1">解脫者，謂八解脫。</s>
  </p>
  <p id="198">
    <s id="198:1">云何有色觀諸色？</s>
  </p>
  <p id="199">
    <s id="199:1">謂依止靜慮於內未伏見者色想，或現安立見者色想，觀所見色住具足中若定若慧，及彼相應諸心心所，乃至為解脫變化障。</s>
  </p>
  <p id="200">
    <s id="200:1">云何內無色想觀外諸色？</s>
  </p>
  <p id="201">
    <s id="201:1">謂依止靜慮，於已伏見者色想，或現安立見者無色想，觀所見色住具足中若定若慧，餘如前說。</s>
  </p>
  <p id="202">
    <s id="202:1">云何淨解脫身作證具足住？</s>
  </p>
  <p id="203">
    <s id="203:1">謂依止靜慮，於內淨不淨諸色，已得展轉相待想、展轉相入想、展轉一味想故，於彼已得住具足中若定若慧，餘如前說，乃至為解脫淨不淨變化煩惱生起障。</s>
  </p>
  <p id="204">
    <s id="204:1">云何無邊空處解脫？</s>
  </p>
  <p id="205">
    <s id="205:1">謂於隨順解脫無邊空處住具足中若定若慧，餘如前說。</s>
  </p>
  <p id="206">
    <s id="206:1">如無邊空處解脫，無邊識處、無所有處、非想非非想處解脫亦爾。乃至為解脫寂靜解脫無滯礙障。</s>
  </p>
  <p id="207">
    <s id="207:1">云何想受滅解脫？</s>
  </p>
  <p id="208">
    <s id="208:1">謂依止非想非非想處解脫，超過諸餘寂靜解脫，住於似真解脫，住具足中心心所滅，為解脫想受滅障。</s>
  </p>
  <p id="209">
    <s id="209:1">勝處者，謂八勝處。</s>
  </p>
  <p id="210">
    <s id="210:1">前四勝處由二解脫所建立，</s>
    <s id="210:2">後四勝處由一解脫所建立。</s>
  </p>
  <p id="211">
    <s id="211:1">此中解脫是意解所緣，</s>
    <s id="211:2">勝處是勝伏所緣，自在轉故。</s>
  </p>
  <p id="212">
    <s id="212:1">依有情數非有情數說色少多，</s>
    <s id="212:2">依淨不淨說色好惡，</s>
    <s id="212:3">依人與天說色劣勝，</s>
    <s id="212:4">餘如解脫中說。</s>
  </p>
  <p id="213">
    <s id="213:1">勝伏所緣，故名勝處。 遍處者，謂十遍處，所緣遍滿故名遍處。 於其遍滿住具足中若定若慧，及彼相應心心所法，是名遍處。</s>
  </p>
  <p id="214">
    <s id="214:1">何故於遍處建立地等？</s>
  </p>
  <p id="215">
    <s id="215:1">由此遍處觀所依能依色皆遍滿故，</s>
    <s id="215:2">餘隨所應如解脫說。</s>
  </p>
  <p id="216">
    <s id="216:1">如是遍處能成滿解脫。</s>
  </p>
  <p id="217">
    <s id="217:1">無諍者，謂依止靜慮，於防護他所應起煩惱住具足中若定若慧，及彼相應諸心心所。</s>
  </p>
  <p id="218">
    <s id="218:1">願智者，謂依止靜慮，於為了所知願具足中若定若慧，餘如前說。</s>
  </p>
  <p id="219">
    <s id="219:1">無礙解者，謂四無礙解。</s>
  </p>
  <p id="220">
    <s id="220:1">云何法無礙解？</s>
  </p>
  <p id="221">
    <s id="221:1">謂依止靜慮，於一切法名差別無礙具足中若定若慧，餘如前說。</s>
  </p>
  <p id="222">
    <s id="222:1">云何義無礙解？</s>
  </p>
  <p id="223">
    <s id="223:1">謂依止靜慮，於諸相及意趣無礙具足中若定若慧，餘如前說。</s>
  </p>
  <p id="224">
    <s id="224:1">云何訓詞無礙解？</s>
  </p>
  <p id="225">
    <s id="225:1">謂依止靜慮，於諸方言音及訓釋諸法言詞無礙具足中若定若慧，餘如前說。</s>
  </p>
  <p id="226">
    <s id="226:1">云何辯才無礙解？</s>
  </p>
  <p id="227">
    <s id="227:1">謂依止靜慮，於諸法差別無礙具足中若定若慧，餘如前說。</s>
  </p>
  <p id="228">
    <s id="228:1">神通者，謂六神通。</s>
  </p>
  <p id="229">
    <s id="229:1">云何神境通？</s>
  </p>
  <p id="230">
    <s id="230:1">謂依止靜慮，於種種神變威德具足中若定若慧，及彼相應諸心心所。</s>
  </p>
  <p id="231">
    <s id="231:1">云何天耳通？</s>
  </p>
  <p id="232">
    <s id="232:1">謂依止靜慮，於隨聞種種音聲威德具足中若定若慧，餘如前說。</s>
  </p>
  <p id="233">
    <s id="233:1">云何心差別通？</s>
  </p>
  <p id="234">
    <s id="234:1">謂依止靜慮，於入他有情心行差別威德具足中若定若慧，餘如前說。</s>
  </p>
  <p id="235">
    <s id="235:1">云何宿住隨念通？</s>
  </p>
  <p id="236">
    <s id="236:1">謂依止靜慮，於隨念前際所行威德具足中若定若慧，餘如前說。</s>
  </p>
  <p id="237">
    <s id="237:1">云何死生通？</s>
  </p>
  <p id="238">
    <s id="238:1">謂依止靜慮，於觀有情死生差別威德具足中若定若慧，餘如前說。</s>
  </p>
  <p id="239">
    <s id="239:1">云何漏盡通？</s>
  </p>
  <p id="240">
    <s id="240:1">謂依止靜慮，於漏盡智威德具足中若定若慧，及彼相應諸心心所。</s>
  </p>
  <p id="241">
    <s id="241:1">相隨好者，謂依止靜慮，於相隨好莊嚴所依示現具足中若定若慧，及彼相應諸心心所，并彼所起異熟。</s>
  </p>
  <p id="242">
    <s id="242:1">清淨者，謂四清淨。</s>
  </p>
  <p id="243">
    <s id="243:1">云何依止清淨？</s>
  </p>
  <p id="244">
    <s id="244:1">謂依止靜慮，於隨所欲依止取住捨具足中若定若慧，及彼相應諸心心所。</s>
  </p>
  <p id="245">
    <s id="245:1">云何境界清淨？</s>
  </p>
  <p id="246">
    <s id="246:1">謂依止靜慮，於隨所欲境界變化智具足中若定若慧，餘如前說。</s>
  </p>
  <p id="247">
    <s id="247:1">云何心清淨？</s>
  </p>
  <p id="248">
    <s id="248:1">謂依止靜慮，於如所欲三摩地門自在具足中若定若慧，餘如前說。</s>
  </p>
  <p id="249">
    <s id="249:1">云何智清淨？</s>
  </p>
  <p id="250">
    <s id="250:1">謂依止靜慮，於隨所欲陀羅尼門任持具足中若定若慧，餘如前說。</s>
  </p>
  <p id="251">
    <s id="251:1">力者，謂如來十力。</s>
  </p>
  <p id="252">
    <s id="252:1">云何處非處智力？</s>
  </p>
  <p id="253">
    <s id="253:1">謂依止靜慮，於一切種處非處智具足中若定若慧，及彼相應諸心心所。</s>
  </p>
  <p id="254">
    <s id="254:1">云何自業智力？</s>
  </p>
  <p id="255">
    <s id="255:1">謂依止靜慮，於一切種自業智具足中若定若慧，餘如前說。</s>
  </p>
  <p id="256">
    <s id="256:1">餘力隨應當知亦爾。</s>
  </p>
  <p id="257">
    <s id="257:1">無畏者，謂四無畏。</s>
  </p>
  <p id="258">
    <s id="258:1">云何正等覺無畏？</s>
  </p>
  <p id="259">
    <s id="259:1">謂依止靜慮，由自利門，於一切種所知境界正等覺自稱德號建立具足中若定若慧，及彼相應諸心心所。</s>
  </p>
  <p id="260">
    <s id="260:1">云何漏盡無畏？</s>
  </p>
  <p id="261">
    <s id="261:1">謂依止靜慮，由自利門，於一切種漏盡自稱德號建立具足中若定若慧，餘如前說。</s>
  </p>
  <p id="262">
    <s id="262:1">云何障法無畏？</s>
  </p>
  <p id="263">
    <s id="263:1">謂依止靜慮，由利他門，於一切種說障礙法自稱德號建立具足中若定若慧，餘如前說。</s>
  </p>
  <p id="264">
    <s id="264:1">云何出苦道無畏？</s>
  </p>
  <p id="265">
    <s id="265:1">謂依止靜慮，由利他門，於一切種說出苦道法自稱德號建立具足中若定若慧，餘如前說。</s>
  </p>
  <p id="266">
    <s id="266:1">念住者，即三念住，謂御大眾時，於一切種雜染不現行具足中若定若慧，餘如前說。</s>
  </p>
  <p id="267">
    <s id="267:1">不護者，即三不護，謂御大眾時，於隨所欲教授教誡方便具足中若定若慧，餘如前說。</s>
  </p>
  <p id="268">
    <s id="268:1">無忘失法者，謂於一切種，隨其所作所說明記具足中若定若慧，餘如前說。</s>
  </p>
  <p id="269">
    <s id="269:1">永斷習氣者，謂一切智者於非一切智所作不現行具足中若定若慧，餘如前說。</s>
  </p>
  <p id="270">
    <s id="270:1">大悲者，謂於緣無間苦境大悲住具足中若定若慧，餘如前說。</s>
  </p>
  <p id="271">
    <s id="271:1">不共佛法者，即十八種不共佛法。 謂於不共身語意業清淨具足中、於所依及果根未得不退具足中、於不共業現行具足中、於不共智住具足中若定若慧，餘如前說。</s>
  </p>
  <p id="272">
    <s id="272:1">一切種妙智者，謂於蘊界處一切種妙智性具足中若定若慧，及彼相應諸心心所。</s>
  </p>
  <p id="273">
    <s id="273:1">云何引發如是等功德？</s>
  </p>
  <p id="274">
    <s id="274:1">謂依止清淨四靜慮。 若外道若聲聞若菩薩等，引發四無量五神通，</s>
    <s id="274:2">多分依止邊際第四靜慮，若聲聞若菩薩若如來等引發所餘功德。</s>
  </p>
  <p id="275">
    <s id="275:1">何因引發如是功德？</s>
  </p>
  <p id="276">
    <s id="276:1">謂依止靜慮數數思惟，隨所建立法故。</s>
  </p>
  <p id="277">
    <s id="277:1">如是等功德略有二種：一現前發起自所作用、二安住自性。</s>
  </p>
  <p id="278">
    <s id="278:1">若現發起自所作用，以出世後所得世俗智為體。</s>
  </p>
  <p id="279">
    <s id="279:1">若安住自性，用出世智為體。</s>
  </p>
  <p id="280">
    <s id="280:1">無量作何業？ 謂捨所治障，</s>
    <s id="280:2">哀愍住故，能速圓滿福德資糧，</s>
    <s id="280:3">成熟有情心無厭倦。</s>
  </p>
  <p id="281">
    <s id="281:1">解脫作何業？</s>
  </p>
  <p id="282">
    <s id="282:1">謂引發變化事，</s>
    <s id="282:2">於淨不淨變化無有艱難，</s>
    <s id="282:3">於寂靜解脫無有滯礙，</s>
    <s id="282:4">能住第一寂靜聖住，由勝解思惟故。</s>
  </p>
  <p id="283">
    <s id="283:1">勝處作何業？</s>
  </p>
  <p id="284">
    <s id="284:1">謂能令前三解脫所緣境界自在而轉，由勝伏所緣故。</s>
  </p>
  <p id="285">
    <s id="285:1">遍處作何業？</s>
  </p>
  <p id="286">
    <s id="286:1">謂善能成辦解脫所緣，遍滿流布故。</s>
  </p>
  <p id="287">
    <s id="287:1">無諍作何業？</s>
  </p>
  <p id="288">
    <s id="288:1">謂所發語言聞皆信伏，愛護他心最為勝故，如其所應發語言故。</s>
  </p>
  <p id="289">
    <s id="289:1">願智作何業？</s>
  </p>
  <p id="290">
    <s id="290:1">謂能善記別三世等事，一切世間咸所恭敬，由遠一切眾眾所歸仰故。</s>
  </p>
  <p id="291">
    <s id="291:1">無礙解作何業？</s>
  </p>
  <p id="292">
    <s id="292:1">謂善說法要悅眾生心，能絕一切所疑網故。</s>
  </p>
  <p id="293">
    <s id="293:1">神通作何業？</s>
  </p>
  <p id="294">
    <s id="294:1">謂以身業語業記心，化導有情令入聖教，</s>
    <s id="294:2">善知有情一切心行及過未已，如應教授令永出離。</s>
  </p>
  <p id="295">
    <s id="295:1">相及隨好作何業？</s>
  </p>
  <p id="296">
    <s id="296:1">謂能令暫見，謂大丈夫心生淨信。</s>
  </p>
  <p id="297">
    <s id="297:1">清淨作何業？</s>
  </p>
  <p id="298">
    <s id="298:1">謂由此勢力故取生有，隨其樂欲，或住一劫、或復劫餘，</s>
    <s id="298:2">或捨壽行，或於諸法自在而轉、或於諸定自在而轉、或復任持諸佛正法。</s>
  </p>
  <p id="299">
    <s id="299:1">力作何業？</s>
  </p>
  <p id="300">
    <s id="300:1">謂為除捨無因惡因論、不作而得論，無倒宣說增上生道，</s>
    <s id="300:2">悟入一切有情心行、正說法品、意樂、隨眠、境界、資糧、當能、出離，隨其所應宣說決定勝道，</s>
    <s id="300:3">降伏諸魔，</s>
    <s id="300:4">善能記別一切問論。</s>
  </p>
  <p id="301">
    <s id="301:1">無畏作何業？</s>
  </p>
  <p id="302">
    <s id="302:1">謂處大眾中自正建立我為大師，</s>
    <s id="302:2">摧伏一切邪難外道。</s>
  </p>
  <p id="303">
    <s id="303:1">念住作何業？</s>
  </p>
  <p id="304">
    <s id="304:1">謂能不染污攝御大眾。</s>
  </p>
  <p id="305">
    <s id="305:1">不護作何業？</s>
  </p>
  <p id="306">
    <s id="306:1">謂能無間斷教授教誡所化徒眾。</s>
  </p>
  <p id="307">
    <s id="307:1">無忘失法作何業？</s>
  </p>
  <p id="308">
    <s id="308:1">謂能不捨離一切佛事。</s>
  </p>
  <p id="309">
    <s id="309:1">永斷習氣作何業？</s>
  </p>
  <p id="310">
    <s id="310:1">謂離諸煩惱，亦不顯現似諸煩惱所作事業。</s>
  </p>
  <p id="311">
    <s id="311:1">大悲作何業？</s>
  </p>
  <p id="312">
    <s id="312:1">謂日夜六時遍觀世間。</s>
  </p>
  <p id="313">
    <s id="313:1">不共佛法作何業？</s>
  </p>
  <p id="314">
    <s id="314:1">謂由身語意業清淨已得不退，</s>
    <s id="314:2">若行若住映蔽一切聽聞獨覺。</s>
  </p>
  <p id="315">
    <s id="315:1">一切種妙智作何業？</s>
  </p>
  <p id="316">
    <s id="316:1">謂能絕一切有情一切疑網，</s>
    <s id="316:2">令正法眼長時得住，</s>
    <s id="316:3">由此有情未成熟者令其成熟，已成熟者令得解脫。</s>
  </p>
  <p id="317">
    <s id="317:1">於上所說現觀位中，證得後後勝品道時，捨前所得下劣品道。</s>
  </p>
  <p id="318">
    <s id="318:1">又即此時集斷，</s>
    <s id="318:2">作證於無餘依涅槃界位。 聲聞獨覺一切聖道，無不皆由頓捨所捨，非諸菩薩，</s>
    <s id="318:3">是故唯說諸菩薩等為無盡善根者、無盡功德者。</s>
  </p>
  <p id="319">
    <s id="319:1">何故建立諸無記事？</s>
  </p>
  <p id="320">
    <s id="320:1">由彼所問不如理故。</s>
  </p>
  <p id="321">
    <s id="321:1">何故所問不如理耶？</s>
  </p>
  <p id="322">
    <s id="322:1">遠離因果染淨所應思處故。</s>
  </p>
  <p id="323">
    <s id="323:1">何緣菩薩已入菩薩超昇離生位，而非預流耶？</s>
  </p>
  <p id="324">
    <s id="324:1">由得不住道，一向預流行不成就故。</s>
  </p>
  <p id="325">
    <s id="325:1">何緣亦非一來耶？</s>
  </p>
  <p id="326">
    <s id="326:1">故受諸有無量生故。</s>
  </p>
  <p id="327">
    <s id="327:1">何緣亦非不還耶？</s>
  </p>
  <p id="328">
    <s id="328:1">安住靜慮還生欲界故。</s>
  </p>
  <p id="329">
    <s id="329:1">又諸菩薩已得諦現觀，</s>
    <s id="329:2">於十地修道位唯修所知障對治道，非煩惱障對治道。</s>
  </p>
  <p id="330">
    <s id="330:1">若得菩提時，頓斷煩惱障及所知障，</s>
    <s id="330:2">頓成阿羅漢及如來。</s>
  </p>
  <p id="331">
    <s id="331:1">此諸菩薩雖未永斷一切煩惱，然此煩惱猶如呪藥所伏諸毒，不起一切煩惱過失，一切地中如阿羅漢已斷煩惱。</s>
  </p>
  <p id="332">
    <s id="332:1">又諸菩薩於所知境應修善巧，於諸方便應修善巧，於虛妄分別應修善巧，於無分別應修善巧，於時時中應修練根。</s>
  </p>
  <p id="333">
    <s id="333:1">云何所知境？</s>
  </p>
  <p id="334">
    <s id="334:1">謂略有六種：一迷亂、二迷亂所依、三不迷亂所依、四迷亂不迷亂、五不迷亂、六不迷亂等流。</s>
  </p>
  <p id="335">
    <s id="335:1">云何方便善巧？</s>
  </p>
  <p id="336">
    <s id="336:1">謂略有四種：一成熟有情方便善巧、二圓滿佛法方便善巧、三速證通慧方便善巧、四道無斷絕方便善巧。</s>
  </p>
  <p id="337">
    <s id="337:1">云何虛妄分別？</s>
  </p>
  <p id="338">
    <s id="338:1">謂略有十種：一根本分別、二相分別、三相顯現分別、四相變異分別、五相顯現變異分別、六他引分別、七不如理分別、八如理分別、九執著分別、十散亂分別。</s>
  </p>
  <p id="339">
    <s id="339:1">此復十種，一無性分別、二有性分別、三增益分別、四損減分別、五一性分別、六異性分別、七自性分別、八差別分別、九隨名義分別、十隨義名分別。</s>
  </p>
  <p id="340">
    <s id="340:1">云何無分別？</s>
  </p>
  <p id="341">
    <s id="341:1">謂略有三種：一知足無分別、二無顛倒無分別、三無戲論無分別。</s>
  </p>
  <p id="342">
    <s id="342:1">如此三種，異生、聲聞、菩薩如其次第應知。</s>
  </p>
  <p id="343">
    <s id="343:1">其相無戲論無分別，復離五相：一非無作意故、二非超過作意故、三非寂靜故、四非自性故、五非於所緣作加行故，謂於所緣不起加行。</s>
  </p>
  <p id="344">
    <s id="344:1">若諸菩薩性是利根，云何復令修練根行？</s>
  </p>
  <p id="345">
    <s id="345:1">謂令依利軟根引發利中根，</s>
    <s id="345:2">復依利中根引發利利根故。</s>
  </p>
  <p id="346">
    <s id="346:1">大乘阿毘達磨集論決擇分中論議品第四</s>
  </p>
  <p id="347">
    <s id="347:1">云何論議決擇？</s>
  </p>
  <p id="348">
    <s id="348:1">略說有七種：謂義決擇、釋決擇、分別顯示決擇、等論決擇、攝決擇、論軌決擇、祕密決擇。</s>
  </p>
  <p id="349">
    <s id="349:1">何等義決擇？</s>
  </p>
  <p id="350">
    <s id="350:1">謂依六義而起決擇。</s>
  </p>
  <p id="351">
    <s id="351:1">何等六義？</s>
  </p>
  <p id="352">
    <s id="352:1">謂自性義、因義、果義、業義、相應義、轉義。</s>
  </p>
  <p id="353">
    <s id="353:1">自性義者，謂三自性。</s>
  </p>
  <p id="354">
    <s id="354:1">因義者，謂三因：一生因、二轉因、三成因。</s>
  </p>
  <p id="355">
    <s id="355:1">果義者，謂五果：一異熟果、二等流果、三增上果、四事用果、五離繫果。</s>
  </p>
  <p id="356">
    <s id="356:1">業義者，謂五業：一取受業、二作用業、三加行業、四轉變業、五證得業。</s>
  </p>
  <p id="357">
    <s id="357:1">相應義者，謂五相應：一聚結相應、二隨逐相應、三連綴相應、四分位相應、五轉變相應。</s>
  </p>
  <p id="358">
    <s id="358:1">轉義者，謂五轉：一相轉、二安住轉、三顛倒轉、四不顛倒轉、五差別轉。</s>
  </p>
  <p id="359">
    <s id="359:1">何等釋決擇？</s>
  </p>
  <p id="360">
    <s id="360:1">謂能解釋諸經宗要。</s>
  </p>
  <p id="361">
    <s id="361:1">此復云何？</s>
  </p>
  <p id="362">
    <s id="362:1">略有六種：一所遍知事、二所遍知義、三遍知因緣、四遍知自性、五遍知果、六彼證受。</s>
  </p>
  <p id="363">
    <s id="363:1">又十四門辯釋決擇。</s>
  </p>
  <p id="364">
    <s id="364:1">何等十四？</s>
  </p>
  <p id="365">
    <s id="365:1">謂攝釋門、攝事門、總別分門、後後開引門、遮止門、轉變字門、壞不壞門、安立補特伽羅門、安立差別門、理趣門、遍知等門、力無力門、別別引門、引發門。</s>
  </p>
  <p id="366">
    <s id="366:1">何等分別顯示決擇？</s>
  </p>
  <p id="367">
    <s id="367:1">謂於如所說蘊等諸法中隨其所應，作一行順前句順後句、二句三句四句、述可句遮止句等。</s>
  </p>
  <p id="368">
    <s id="368:1">何等等論決擇？</s>
  </p>
  <p id="369">
    <s id="369:1">謂依八。 何八？ 若之詞問答決擇一切真偽。</s>
  </p>
  <p id="370">
    <s id="370:1">復有四種等論決擇道理：一能破、二能立、三能斷、四能覺。</s>
  </p>
  <p id="371">
    <s id="371:1">何等攝決擇？</s>
  </p>
  <p id="372">
    <s id="372:1">謂由十處攝諸決擇。</s>
  </p>
  <p id="373">
    <s id="373:1">何等十處？</s>
  </p>
  <p id="374">
    <s id="374:1">一成所作決擇處、</s>
    <s id="374:2">二趣入決擇處、</s>
    <s id="374:3">三勝解決擇處、</s>
    <s id="374:4">四道理決擇處、</s>
    <s id="374:5">五論決擇處、</s>
    <s id="374:6">六通達決擇處、</s>
    <s id="374:7">七清淨決擇處、</s>
    <s id="374:8">八引發決擇處、</s>
    <s id="374:9">九句差別決擇處、</s>
    <s id="374:10">十不由功用暫作意時一切義成決擇處。</s>
  </p>
  <p id="375">
    <s id="375:1">何等論軌決擇？</s>
  </p>
  <p id="376">
    <s id="376:1">略有七種：一論體、二論處、三論依、四論莊嚴、五論負、六論出離、七論多所作法。</s>
  </p>
  <p id="377">
    <s id="377:1">第一論體復有六種：一言論、二尚論、三諍論、四毀論、五順論、六教論。</s>
  </p>
  <p id="378">
    <s id="378:1">言論者，謂一切世間語言。</s>
  </p>
  <p id="379">
    <s id="379:1">尚論者，謂諸世間所隨聞論，世智所尚故。</s>
  </p>
  <p id="380">
    <s id="380:1">諍論者，謂互相違返所立言論。</s>
  </p>
  <p id="381">
    <s id="381:1">毀論者，謂更相憤怒發麁惡言。</s>
  </p>
  <p id="382">
    <s id="382:1">順論者，謂隨順清淨智見所有決擇言論。</s>
  </p>
  <p id="383">
    <s id="383:1">教論者，謂教導有情心未定者令其心定，心已定者令得解脫所有言論。</s>
  </p>
  <p id="384">
    <s id="384:1">第二論處，謂或於王家、或於執理家、或對淳質堪為量者、或對善伴、或對善解法義沙門婆羅門等而起論端。</s>
  </p>
  <p id="385">
    <s id="385:1">第三論依，謂依此立論略有二種：一所成立、二能成立。</s>
  </p>
  <p id="386">
    <s id="386:1">所成立有二種：一自性、二差別。</s>
  </p>
  <p id="387">
    <s id="387:1">能成立有八種：一立宗、二立因、三立喻、四合、五結、六現量、七比量、八聖教量。</s>
  </p>
  <p id="388">
    <s id="388:1">所成立自性者，謂我自性或法自性。</s>
  </p>
  <p id="389">
    <s id="389:1">差別者，謂我差別或法差別。</s>
  </p>
  <p id="390">
    <s id="390:1">立宗者，謂以所應成自所許義，宣示於他令彼解了。</s>
  </p>
  <p id="391">
    <s id="391:1">立因者，謂即於所成未顯了義，正說現量可得不可得等信解之相。</s>
  </p>
  <p id="392">
    <s id="392:1">立喻者，謂以所見邊與未所見邊和會正說。</s>
  </p>
  <p id="393">
    <s id="393:1">合者，為引所餘此種類義，令就此法正說理趣。</s>
  </p>
  <p id="394">
    <s id="394:1">結者，謂到究竟趣所有正說。</s>
  </p>
  <p id="395">
    <s id="395:1">現量者，謂自正明了無迷亂義。</s>
  </p>
  <p id="396">
    <s id="396:1">比量者，謂現餘信解。</s>
  </p>
  <p id="397">
    <s id="397:1">聖教量者，謂不違二量之教。</s>
  </p>
  <p id="398">
    <s id="398:1">第四論莊嚴，謂依論正理而發論端，深為善美，名論莊嚴。</s>
  </p>
  <p id="399">
    <s id="399:1">此復六種：一善自他宗、二言音圓滿、三無畏、四辯才、五敦肅、六應供。</s>
  </p>
  <p id="400">
    <s id="400:1">第五論負，謂捨言、言屈、言過。</s>
  </p>
  <p id="401">
    <s id="401:1">捨言者，謂自發言稱己論失、稱他論德。</s>
  </p>
  <p id="402">
    <s id="402:1">言屈者，謂假託餘事方便而退，或說外事而捨本宗、或現忿怒憍慢覆藏等，如經廣說。</s>
  </p>
  <p id="403">
    <s id="403:1">言過者，略有九種：一雜亂、二麁獷、三不辯了、四無限量、五非義相應、六不應時、七不決定、八不顯了、九不相續。</s>
  </p>
  <p id="404">
    <s id="404:1">第六論出離，謂觀察德失令論出離或復不作。 若知敵論非正法器、時眾無德，自無善巧不應興論。</s>
  </p>
  <p id="405">
    <s id="405:1">若知敵論是正法器、時眾有德，自有善巧方可興論。</s>
  </p>
  <p id="406">
    <s id="406:1">第七論多所作法，略有三種： 一善達自他宗，由此堪能遍興談論；</s>
  </p>
  <p id="407">
    <s id="407:1">二無畏，由此堪能處一切眾而興論端；</s>
  </p>
  <p id="408">
    <s id="408:1">三辯才，由此堪能於諸問難皆善辯答。</s>
  </p>
  <p id="409">
    <s id="409:1">復次若欲自求利益安樂，於諸論軌應善通達，不應與他而興諍論。</s>
  </p>
  <p id="410">
    <s id="410:1">如薄伽梵於《大乘阿毘達磨經》中說如是言：</s>
  </p>
  <p id="411">
    <s id="411:1">若諸菩薩欲勤精進修諸善品、欲行真實法隨法行、欲善攝益一切有情、欲得速證阿耨多羅三藐三菩提者，當正觀察十二處法，不應與他共興諍論。</s>
  </p>
  <p id="412">
    <s id="412:1">何等十二？</s>
  </p>
  <p id="413">
    <s id="413:1">一者宣說證無上義微妙法時，其信解者甚為難得。</s>
  </p>
  <p id="414">
    <s id="414:1">二者作受教心而請問者甚為難得。</s>
  </p>
  <p id="415">
    <s id="415:1">三者時眾賢善觀察德失甚為難得。</s>
  </p>
  <p id="416">
    <s id="416:1">四者凡所興論能離六失甚為難得。 何等為六？ 謂執著邪宗失、矯亂語失、所作語言不應時失、言退屈失、麁惡語失、心恚怒失。</s>
  </p>
  <p id="417">
    <s id="417:1">五者凡興論時不懷獷毒甚為難得。</s>
  </p>
  <p id="418">
    <s id="418:1">六者凡興論時善護他心甚為難得。</s>
  </p>
  <p id="419">
    <s id="419:1">七者凡興論時善護定心甚為難得。</s>
  </p>
  <p id="420">
    <s id="420:1">八者凡興論時欲令己劣他得勝心甚為難得。</s>
  </p>
  <p id="421">
    <s id="421:1">九者己劣他勝心不煩惱甚為難得。</s>
  </p>
  <p id="422">
    <s id="422:1">十者心已煩惱得安隱住甚為難得。</s>
  </p>
  <p id="423">
    <s id="423:1">十一者既不安住常修善法甚為難得。</s>
  </p>
  <p id="424">
    <s id="424:1">十二者於諸善法既不恒修，心未得定能速得定、心已得定能速解脫甚為難得。</s>
  </p>
  <p id="425">
    <s id="425:1">何等祕密決擇？</s>
  </p>
  <p id="426">
    <s id="426:1">謂說餘義名句文身，隱密轉變更顯餘義。</s>
  </p>
  <p id="427">
    <s id="427:1">如契經言：「逆害於父母，王及二多聞，誅國及隨行，是人說清淨。」</s>
  </p>
  <p id="428">
    <s id="428:1">又契經言：「不信不知恩，斷蜜無容處，恒食人所吐，是最上丈夫。」</s>
  </p>
  <p id="429">
    <s id="429:1">又契經言：「覺不堅為堅，善住於顛倒，極煩惱所惱，得最上菩提。」</s>
  </p>
  <p id="430">
    <s id="430:1">又契經言：菩薩摩訶薩成就五法，施波羅蜜多速得圓滿。</s>
  </p>
  <p id="431">
    <s id="431:1">何等為五？</s>
  </p>
  <p id="432">
    <s id="432:1">一者增益慳悋法性、二者於施有倦、三者憎惡乞求、四者無暫少施、五者遠離於施。</s>
  </p>
  <p id="433">
    <s id="433:1">又契經言：菩薩摩訶薩成就五法名梵行者，成就第一清淨梵行。</s>
  </p>
  <p id="434">
    <s id="434:1">何等為五？</s>
  </p>
  <p id="435">
    <s id="435:1">一者常求以欲離欲、</s>
    <s id="435:2">二者捨斷欲法、</s>
    <s id="435:3">三者欲貪已生即便堅執、</s>
    <s id="435:4">四者怖治欲法、</s>
    <s id="435:5">五者三二數貪。</s>
  </p>
  <p id="436">
    <s id="436:1">何故此論名為「大乘阿毘達磨集」？</s>
  </p>
  <p id="437">
    <s id="437:1">略有三義，謂等所集故、遍所集故、正所集故。</s>
  </p>
  <p id="438">
    <s id="438:1">大乘阿毘達磨集論卷第七</s>
  </p>
</text>
