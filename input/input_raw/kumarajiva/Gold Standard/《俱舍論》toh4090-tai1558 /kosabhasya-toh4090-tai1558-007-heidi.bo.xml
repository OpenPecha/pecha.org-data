<?xml version='1.0' encoding='utf-8'?>
<text>
  <p id="1">
    <s id="1:1">ཆོས་མངོན་པའི་མཛོད་ཀྱི་བཤད་པ།</s>
  </p>
  <p id="2">
    <s id="2:1">དབྱིག་གཉེན།  </s>
  </p>
  <p id="3">
    <s id="3:1">ཡེ་ཤེས་བསྟན་པ་ཞེས་བྱ་བ་མཛོད་ཀྱི་གནས་བདུན་པའོ། །</s>
  </p>
  <p id="4">
    <s id="4:1">བཟོད་པ་རྣམས་ཞེས་ཀྱང་འབྱུང༌། ཤེས་པ་རྣམས་ཞེས་ཀྱང་འབྱུང༌། ཡང་དག་པའི་ལྟ་བ་ཞེས་ཀྱང་འབྱུང༌། ཡང་དག་པའི་ཤེས་པ་ཞེས་ཀྱང་འབྱུང་ན་ཅི་བཟོད་པ་དག་ཡིན་ལ་ཤེས་པ་མ་ཡིན་ནམ། ཡང་དག་པའི་ཤེས་པ་ཡིན་ལ་ཡང་དག་པའི་ལྟ་བ་མ་ཡིན་ནམ་ཞེ་ན།</s>
  </p>
  <p id="5">
    <s id="5:1">དྲི་མེད་བཟོད་རྣམས་ཤེས་པ་ཡིན ། །</s>
  </p>
  <p id="6">
    <s id="6:1">དེས་སྤང་བར་བྱ་བའི་ཕྲ་རྒྱས་ཐེ་ཚོམ་མ་སྤངས་པའི་ཕྱིར་རོ། །</s>
  </p>
  <p id="7">
    <s id="7:1">དེ་དག་ཡང་དག་པར་རྟོག་པའི་བདག་ཉིད་ཅན་ཡིན་པའི་ཕྱིར་ལྟ་བ་དག་ཡིན་ནོ། །</s>
  </p>
  <p id="8">
    <s id="8:1">ཇི་ལྟར་བཟོད་པ་རྣམས་ལྟ་བ་ཡིན་གྱི་ཤེས་པ་མ་ཡིན་པ་དེ་བཞིན་དུ། </s>
  </p>
  <p id="9">
    <s id="9:1">ཟད་དང་མི་སྐྱེའི་བློ་ལྟ་མིན། །</s>
  </p>
  <p id="10">
    <s id="10:1">ཟད་པ་ཤེས་པ་དང་མི་སྐྱེ་བ་ཤེས་པ་ནི་ཡང་དག་པའི་རྟོག་པ་མེད་པ་དང༌། ཡོངས་སུ་འཚོལ་བའི་བསམ་པ་ཅན་མ་ཡིན་པའི་ཕྱིར་ལྟ་བ་མ་ཡིན་ནོ། །</s>
  </p>
  <p id="11">
    <s id="11:1">དེ་ལས་གཞན་འཕགས་བློ་གཉི་ག །</s>
  </p>
  <p id="12">
    <s id="12:1">བཟོད་པ་དང་ཟད་པ་དང་མི་སྐྱེ་བ་ཤེས་པ་དག་ལས་གཞན་པ་ཟག་པ་མེད་པའི་ཤེས་རབ་ནི་ལྟ་བ་དང་ཤེས་པ་ཡང་ཡིན་ནོ། །</s>
  </p>
  <p id="13">
    <s id="13:1">གཞན་ཤེས་</s>
  </p>
  <p id="14">
    <s id="14:1">འཇིག་རྟེན་པའི་ཤེས་རབ་ཐམས་ཅད་ནི་ཤེས་པ་ཁོ་ན་ཡིན་ནོ། །</s>
  </p>
  <p id="15">
    <s id="15:1">དྲུག་ནི་ལྟ་བའང་ཡིན། །</s>
  </p>
  <p id="16">
    <s id="16:1">ལྟ་བ་ལྔ་དང༌། འཇིག་རྟེན་པའི་ལྟ་བ་ཡང་དག་པའི་ལྟ་བ་སྟེ། འཇིག་རྟེན་པའི་ཤེས་པ་རྣམ་པ་དྲུག་ནི་ལྟ་བ་ཡིན་གྱི་གཞན་ནི་ལྟ་བ་མ་ཡིན་ནོ། །འདི་དག་དང་གཞན་དག་ཀྱང་ཤེས་པ་ནི་མ་ཡིན་ནོ། །</s>
  </p>
  <p id="17">
    <s id="17:1">ཇི་སྙེད་ཅིག་གིས་ཤེས་པ་ཐམས་ཅད་བསྡུས་ཤེ་ན། </s>
  </p>
  <p id="18">
    <s id="18:1">ཤེས་པ་བཅུས་བསྡུས་སོ། །མདོར་བསྡུ་ན་ནི་གཉིས་ཏེ། </s>
  </p>
  <p id="19">
    <s id="19:1">ཤེས་པ་ཟག་བཅས་ཟག་པ་མེད། །</s>
  </p>
  <p id="20">
    <s id="20:1">དེ་གཉིས་ལས་ཀྱང༌། </s>
  </p>
  <p id="21">
    <s id="21:1">དང་པོ་ཀུན་རྫོབ་ཅེས་བྱའོ། །</s>
  </p>
  <p id="22">
    <s id="22:1">ཟག་པ་དང་བཅས་པ་གང་ཡིན་པ་དེ་ནི་ཕལ་ཆེར་བུམ་པ་དང་སྣམ་བུ་དང་སྐྱེས་པ་དང་བུད་མེད་ལ་སོགས་པ་ཀུན་རྫོབ་འཛིན་པའི་ཕྱིར་ཀུན་རྫོབ་ཤེས་པ་ཡིན་ནོ། །</s>
  </p>
  <p id="23">
    <s id="23:1">ཟག་མེད་རྣམ་གཉིས་ཆོས་དང་ནི། རྗེས་སུ་ཤེས་པ་ཁོ་ན་ཡིན། །</s>
  </p>
  <p id="24">
    <s id="24:1">ཟག་པ་མེད་པའི་ཤེས་པ་ལ་རྣམ་པ་གཉིས་སུ་དབྱེ་སྟེ། ཆོས་ཤེས་པ་དང༌། རྗེས་སུ་ཤེས་པའོ། །</s>
  </p>
  <p id="25">
    <s id="25:1">དེ་ལྟར་ན་ཤེས་པ་འདི་གཉིས་ནི་གསུམ་ཡིན་ཏེ། ཀུན་རྫོབ་ཤེས་པ་དང༌། ཆོས་ཤེས་པ་དང༌། རྗེས་སུ་ཤེས་པའོ། །</s>
  </p>
  <p id="26">
    <s id="26:1">དེ་ལ། </s>
  </p>
  <p id="27">
    <s id="27:1">ཀུན་རྫོབ་ཡུལ་ནི་ཐམས་ཅད་དོ། །</s>
  </p>
  <p id="28">
    <s id="28:1">ཀུན་རྫོབ་ཤེས་པའི་དམིགས་པ་ནི་ཅི་རིགས་པར་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ཡིན་ནོ། །</s>
  </p>
  <p id="29">
    <s id="29:1">ཆོས་ཤེས་བྱ་བའི་སྤྱོད་ཡུལ་ནི། །འདོད་པའི་སྡུག་བསྔལ་ལ་སོགས་པ། །</s>
  </p>
  <p id="30">
    <s id="30:1">ཆོས་ཤེས་པའི་དམིགས་པ་ནི་འདོད་པ་ན་སྤྱོད་པའི་སྡུག་བསྔལ་དང༌། དེ་ཀུན་འབྱུང་བ་དང༌། འགོག་པ་དང་ལམ་རྣམས་ཡིན་ནོ། །</s>
  </p>
  <p id="31">
    <s id="31:1">རྗེས་སུ་ཤེས་པའི་སྤྱོད་ཡུལ་ནི། །གོང་མའི་སྡུག་བསྔལ་ལ་སོགས་ཡིན། །</s>
  </p>
  <p id="32">
    <s id="32:1">རྗེས་སུ་ཤེས་པའི་དམིགས་པ་ནི་གཟུགས་དང་གཟུགས་མེད་པ་ན་སྤྱོད་པའི་སྡུག་བསྔལ་དང༌། དེ་ཀུན་འབྱུང་བ་དང༌། འགོག་པ་དང་ལམ་རྣམས་སོ། །</s>
  </p>
  <p id="33">
    <s id="33:1">དེ་དག་ཉིད་བདེན་བྱེ་བྲག་གིས། །བཞི་སྟེ། </s>
  </p>
  <p id="34">
    <s id="34:1">ཆོས་ཤེས་པ་དང་རྗེས་སུ་ཤེས་པ་དེ་དག་ཉིད་བདེན་པའི་བྱེ་བྲག་གིས་སྡུག་བསྔལ་དང༌། ཀུན་འབྱུང་བ་དང༌། འགོག་པ་དང༌། ལམ་ཤེས་པ་རྣམས་དང་ཤེས་པ་བཞི་ཡིན་ཏེ། དེ་དག་ལ་དམིགས་པའི་ཕྱིར་རོ། །</s>
  </p>
  <p id="35">
    <s id="35:1">རྣམ་བཞི་དེ་དག་ནི། མི་སྐྱེ་བ་དང་ཟད་པ་ཤེས། །</s>
  </p>
  <p id="36">
    <s id="36:1">ཆོས་དང་རྗེས་སུ་ཤེས་པ་ལྟ་བའི་རང་བཞིན་མ་ཡིན་པ་རྣམ་པ་བཞི་པོ་དེ་དག་ཁོ་ནར་ཟད་པ་ཤེས་པ་དང་མི་སྐྱེ་བ་ཤེས་པ་ཞེས་བྱའོ། །</s>
  </p>
  <p id="37">
    <s id="37:1">དེ་གཉིས་དང་པོ་སྐྱེས་པ་ནི། །སྡུག་བསྔལ་རྒྱུ་རྗེས་ཤེས་པ་ཡིན། །</s>
  </p>
  <p id="38">
    <s id="38:1">ཟད་པ་དང་མི་སྐྱེ་བ་ཤེས་པ་དང་པོ་སྐྱེས་པ་ནི་སྡུག་བསྔལ་དང༌། ཀུན་འབྱུང་ལ་རྗེས་སུ་ཤེས་པ་ཡིན་ཏེ། </s>
  </p>
  <p id="39">
    <s id="39:1">སྲིད་པའི་རྩེ་མོའི་ཕུང་པོ་ལ་སྡུག་བསྔལ་དང་ཀུན་འབྱུང་ལ་རྗེས་སུ་ཤེས་པའི་རྣམ་པར་དམིགས་པའི་ཕྱིར་རོ། །</s>
  </p>
  <p id="40">
    <s id="40:1">ཡང་ཅི་རྡོ་རྗེ་ལྟ་བུའི་ཏིང་ངེ་འཛིན་ཀྱང་དེ་གཉིས་དང་དམིགས་པ་གཅིག་པ་ཞིག་ཡིན་ནམ་ཞེ་ན། </s>
  </p>
  <p id="41">
    <s id="41:1">གལ་ཏེ་སྡུག་བསྔལ་དང་ཀུན་འབྱུང་ལ་དམིགས་ན་ནི་ཡིན་ནོ། །</s>
  </p>
  <p id="42">
    <s id="42:1">འོན་ཏེ་འགོག་པ་དང་ལམ་ལ་དམིགས་པ་ཞིག་ཡིན་ན་ནི་དམིགས་པ་གཅིག་པ་མ་ཡིན་ནོ། །</s>
  </p>
  <p id="43">
    <s id="43:1">བཞི་ལས་ཕ་རོལ་སེམས་རིག་པ། །</s>
  </p>
  <p id="44">
    <s id="44:1">རིག་པར་བྱེད་པས་ན་རིག་པ་སྟེ་ཤེས་པའོ། །</s>
  </p>
  <p id="45">
    <s id="45:1">ཕ་རོལ་གྱི་སེམས་ཤེས་པ་ནི་ཤེས་པ་བཞི་ལས་སྐྱེ་བར་བལྟ་བར་བྱ་སྟེ། ཆོས་ཤེས་པ་དང་རྗེས་སུ་ཤེས་པ་དང་ལམ་ཤེས་པ་དང༌། ཀུན་རྫོབ་ཤེས་པ་རྣམས་ལས་སོ། །</s>
  </p>
  <p id="46">
    <s id="46:1">དེའི་ངེས་པ་ནི་འདི་ཡིན་ཏེ། །</s>
  </p>
  <p id="47">
    <s id="47:1">དེས་ནི་ས་དབང་གང་ཟག་འདས། །ཞིག་དང་མ་སྐྱེས་མི་རིག་གོ། །</s>
  </p>
  <p id="48">
    <s id="48:1">ས་འདས་པ་མི་ཤེས་པ་ནི་བསམ་གཏན་འོག་མའི་ས་པས་བསམ་གཏན་གོང་མའི་ས་པ་མི་ཤེས་པའོ། །</s>
  </p>
  <p id="49">
    <s id="49:1">དབང་པོ་འདས་པ་མི་ཤེས་པ་ནི་དད་པས་མོས་པ་དང་དུས་ཀྱིས་རྣམ་པར་གྲོལ་བའི་ལམ་གྱིས་མཐོང་བས་ཐོབ་པ་དང་དུས་དང་མི་སྦྱོར་བར་རྣམ་པར་གྲོལ་བའི་ལམ་མི་ཤེས་པའོ། །</s>
  </p>
  <p id="50">
    <s id="50:1">གང་ཟག་འདས་པ་མི་ཤེས་པ་ནི་ཕྱིར་མི་འོང་བ་དང་དགྲ་བཅོམ་པ་དང༌། ཉན་ཐོས་དང་རང་སངས་རྒྱས་དང་སངས་རྒྱས་ཀྱི་ལམ་རྣམས་འོག་མས་གོང་མ་མི་ཤེས་པའོ། །</s>
  </p>
  <p id="51">
    <s id="51:1">ཞིག་པ་དང་མ་སྐྱེས་པ་མི་ཤེས་པ་ནི་འདས་པ་དང་མ་འོངས་པ་མི་ཤེས་པ་སྟེ། </s>
  </p>
  <p id="52">
    <s id="52:1">ད་ལྟར་གྱི་ཕ་རོལ་གྱི་སེམས་ཡུལ་ཡིན་པའི་ཕྱིར་རོ། །</s>
  </p>
  <p id="53">
    <s id="53:1">གཞན་ཡང་</s>
  </p>
  <p id="54">
    <s id="54:1">ཆོས་རྗེས་བློ་ཕྱོགས་ཕན་ཚུན་མིན། །</s>
  </p>
  <p id="55">
    <s id="55:1">ཕ་རོལ་གྱི་སེམས་ཤེས་པ་ཆོས་ཤེས་པའི་ཕྱོགས་དང་མཐུན་པས་ཀྱང་རྗེས་སུ་ཤེས་པའི་ཕྱོགས་དང་མཐུན་པའི་སེམས་མི་ཤེས་ལ། </s>
  </p>
  <p id="56">
    <s id="56:1">རྗེས་སུ་ཤེས་པའི་ཕྱོགས་དང་མཐུན་པས་ཀྱང་ཆོས་ཤེས་པའི་ཕྱོགས་དང་མཐུན་པའི་སེམས་མི་ཤེས་ཏེ། </s>
  </p>
  <p id="57">
    <s id="57:1">དེ་གཉིས་ནི་འདོད་པའི་ཁམས་དང་ཁམས་གོང་མའི་གཉེན་པོ་ལ་དམིགས་པའི་ཕྱིར་རོ། །</s>
  </p>
  <p id="58">
    <s id="58:1">མཐོང་བའི་ལམ་ལ་ཕ་རོལ་གྱི་སེམས་ཤེས་པ་མེད་དོ། །</s>
  </p>
  <p id="59">
    <s id="59:1">དེའི་དམིགས་པ་ནི་ཡོད་དེ། </s>
  </p>
  <p id="60">
    <s id="60:1">དེ་ལ་ཕ་རོལ་གྱི་སེམས་ཤེས་པས་མཐོང་བའི་ལམ་ཤེས་པར་འདོད་པས་སྦྱོར་བ་བྱས་ན། </s>
  </p>
  <p id="61">
    <s id="61:1">ཉན་ཐོས་མཐོང་བའི་སྐད་ཅིག་གཉིས། །རིག་སྟེ་བསེ་རུ་ལྟ་བུས་གསུམ། །སངས་རྒྱས་སྦྱོར་བ་མེད་པར་ཀུན། །</s>
  </p>
  <p id="62">
    <s id="62:1">ཉན་ཐོས་ཀྱིས་ནི་ཕ་རོལ་གྱི་སེམས་ཤེས་པས་མཐོང་བའི་ལམ་ལས་སྐད་ཅིག་མ་གཉིས་ཤེས་ཏེ། སྡུག་བསྔལ་ལ་ཆོས་ཤེས་པའི་བཟོད་པ་དང༌། ཆོས་ཤེས་པའོ། །</s>
  </p>
  <p id="63">
    <s id="63:1">རྗེས་སུ་ཤེས་པའི་ཕྱོགས་དང་མཐུན་པ་ལ་དམིགས་པ་ནི་སྦྱོར་བ་གཞན་གྱིས་བསྒྲུབ་པར་བྱ་བ་ཡིན་པའི་ཕྱིར་དེ་ཇི་སྲིད་ཀྱིས་སྦྱོར་བ་རྩོམ་པ་དེ་སྲིད་གྱིས་དེས་སེམས་བཅུ་དྲུག་རྗེས་སུ་འཐོབ་པར་འགྱུར་བས་བར་དུ་ནི་མི་ཤེས་སོ། །</s>
  </p>
  <p id="64">
    <s id="64:1">རང་སངས་རྒྱས་ཀྱིས་ནི་དང་པོ་གཉིས་དང་བརྒྱད་པ་ཀུན་འབྱུང་ལ་རྗེས་སུ་ཤེས་པ་དང༌། གསུམ་ཤེས་ཏེ། སྦྱོར་བ་ཆུང་བའི་ཕྱིར་རོ། །</s>
  </p>
  <p id="65">
    <s id="65:1">གཞན་དག་ན་རེ་དང་པོ་དང་གཉིས་པ་དང་བཅོ་ལྔ་པ་རྣམས་ཤེས་སོ་ཞེས་ཟེར་རོ། །</s>
  </p>
  <p id="66">
    <s id="66:1">སངས་རྒྱས་ཀྱིས་ནི་སྦྱོར་བ་མེད་པར་མཐོང་བའི་ལམ་གྱི་སྐད་ཅིག་མ་ཐམས་ཅད་མཁྱེན་ཏོ། །</s>
  </p>
  <p id="67">
    <s id="67:1">ཡང་ཟད་པ་ཤེས་པ་དང་མི་སྐྱེ་བ་ཤེས་པ་དག་ལ་ཁྱད་པར་ཅི་ཡོད་ཅེ་ན།</s>
  </p>
  <p id="68">
    <s id="68:1">ཟད་པ་ཤེས་པ་བདེན་རྣམས་ལ། །ཡོངས་ཤེས་ལ་སོགས་ངེས་པའོ། །ཡོངས་ཤེས་བྱར་མེད་ཅེས་ལ་སོགས། །མི་སྐྱེ་བ་ཡི་བློར་འདོད་དོ། །</s>
  </p>
  <p id="69">
    <s id="69:1">བསྟན་བཅོས་ལས། ཟད་པ་ཤེས་པ་གང་ཞེ་ན། </s>
  </p>
  <p id="70">
    <s id="70:1">བདག་གིས་སྡུག་བསྔལ་ཡོངས་སུ་ཤེས་སོ་ཞེས་བྱ་བར་ཤེས་པ་དང༌། ཀུན་འབྱུང་སྤངས་སོ། །འགོག་པ་མངོན་དུ་བྱས་སོ། །ལམ་བསྒོམས་སོ་ཞེས་བྱ་བར་ཤེས་པའི་རྒྱུ་ལས་བྱུང་བའི་ཤེས་པ་དང་མཐོང་བ་དང་རིག་བ་དང་བློ་དང་རྟོགས་པ་དང་ཤེས་རབ་དང་སྣང་བ་དང་མངོན་པར་རྟོགས་པ་གང་ཡིན་པ་འདི་ནི་ཟད་པ་ཤེས་པ་ཞེས་བྱའོ། །</s>
  </p>
  <p id="71">
    <s id="71:1">མི་སྐྱེ་བ་ཤེས་པ་གང་ཞེ་ན། </s>
  </p>
  <p id="72">
    <s id="72:1">བདག་གིས་སྡུག་བསྔལ་ཡོངས་སུ་ཤེས་ཏེ། ཡང་ཡོངས་སུ་ཤེས་པར་བྱར་མེད་དོ་ཞེས་བྱ་བར་ཤེས་པ་ནས་བདག་གིས་ལམ་བསྒོམས་ཏེ་ཡང་བསྒོམ་དུ་མེད་དོ་ཞེས་བྱ་བའི་བར་དུ་ཤེས་པ་དེའི་རྒྱུ་ལས་བྱུང་བའི་ཞེས་བྱ་བ་རྒྱས་པར་འབྱུང་ངོ༌། །</s>
  </p>
  <p id="73">
    <s id="73:1">ཇི་ལྟར་ན་ཟག་པ་མེད་པའི་ཤེས་པས་དེ་ལྟར་ཤེས་ཤེ་ན། </s>
  </p>
  <p id="74">
    <s id="74:1">ཁ་ཆེ་བ་རྣམས་ན་རེ་བསྟན་བཅོས་ལས། དེའི་རྗེས་ལ་ལངས་བས་དེ་ལྟར་ཤེས་ཏེ། དེའི་ཕྱིར་དེའི་བྱེ་བྲག་གིས་དེ་གཉིས་ཀྱི་བྱེ་བྲག་བསྟན་ཏོ་ཞེས་ཟེར་རོ། །</s>
  </p>
  <p id="75">
    <s id="75:1">གཞན་དག་ན་རེ་ཟག་པ་མེད་པས་ཀྱང་དེ་ལྟར་ཤེས་ཏེ། མཐོང་བ་སྨོས་པ་ནི་བཤད་པ་འཕངས་པའི་ཕྱིར་རམ། ཡང་ན་མངོན་སུམ་དུ་འཇུག་པའི་ཕྱིར་རོ། །</s>
  </p>
  <p id="76">
    <s id="76:1">དེ་ཉིད་ཀྱི་ཕྱིར་རེ་ཞིག་ཤེས་པ་གང་ཡིན་པ་དེ་ནི་མཐོང་བ་ཡང་ཡིན་ནོ་ཞེས་འབྱུང་ངོ་ཞེས་ཟེར་རོ། །</s>
  </p>
  <p id="77">
    <s id="77:1">དེ་ལྟར་ན་དེ་དག་ནི་ཤེས་པ་བཅུ་ཡིན་ཏེ། </s>
  </p>
  <p id="78">
    <s id="78:1">འདི་ལྟ་སྟེ་ཆོས་ཤེས་པ་དང་རྗེས་སུ་ཤེས་པ་དང༌། ཀུན་རྫོབ་ཤེས་པ་དང༌། ཕ་རོལ་གྱི་སེམས་ཤེས་པ་དང༌། སྡུག་བསྔལ་ཤེས་པ་དང༌། ཀུན་འབྱུང་ཤེས་པ་དང༌། འགོག་པ་ཤེས་པ་དང༌། ལམ་ཤེས་པ་དང༌། ཟད་པ་ཤེས་པ་དང༌། མི་སྐྱེ་བ་ཤེས་པའོ། །</s>
  </p>
  <p id="79">
    <s id="79:1">དེ་ལ་ཀུན་རྫོབ་ཤེས་པ་ནི་ཤེས་པ་གཅིག་ཡིན་ལ་གཅིག་གི་ཆ་ཡང་ཡིན་ནོ། །</s>
  </p>
  <p id="80">
    <s id="80:1">ཆོས་ཤེས་པ་ནི་ཤེས་པ་གཅིག་ཡིན་ལ་བདུན་གྱི་ཆ་ཡང་ཡིན་ཏེ། རྗེས་སུ་ཤེས་པ་ཡང་དེ་དང་འདྲའོ། །</s>
  </p>
  <p id="81">
    <s id="81:1">སྡུག་བསྔལ་ཤེས་པ་ནི་ཤེས་པ་གཅིག་ཡིན་ལ་བཞིའི་ཆ་ཡང་ཡིན་ཏེ། ཀུན་འབྱུང་བ་དང་འགོག་པ་ཤེས་པ་དེ་དང་འདྲའོ། །</s>
  </p>
  <p id="82">
    <s id="82:1">ལམ་ཤེས་པ་ནི་ཤེས་པ་གཅིག་ཡིན་ལ་ལྔའི་ཆ་ཡང་ཡིན་ནོ། །</s>
  </p>
  <p id="83">
    <s id="83:1">ཕ་རོལ་གྱི་སེམས་ཤེས་པ་ནི་ཤེས་པ་གཅིག་ཡིན་ལ་བཞིའི་ཆ་ཡང་ཡིན་ནོ། །</s>
  </p>
  <p id="84">
    <s id="84:1">ཟད་པ་ནི་ཤེས་པ་གཅིག་ཡིན་ལ། དྲུག་གི་ཆ་ཡང་ཡིན་ཏེ། མི་སྐྱེ་བ་ཤེས་པ་ཡང་དེ་དང་འདྲའོ། །</s>
  </p>
  <p id="85">
    <s id="85:1">ཅིའི་ཕྱིར་དེ་དག་གསུམ་ཡོད་ལ་བཅུར་རྣམ་པར་གཞག་ཅེ་ན། </s>
  </p>
  <p id="86">
    <s id="86:1">རང་བཞིན་དང་ནི་གཉེན་པོ་དང༌། །རྣམ་པ་རྣམ་པ་སྤྱོད་ཡུལ་དང༌། །སྦྱོར་དང་བྱ་བ་བྱས་ཉིད་དང༌། །རྒྱུ་རྒྱས་པ་ལས་བཅུ་ཡིན་ནོ། །</s>
  </p>
  <p id="87">
    <s id="87:1">རྒྱུ་བདུན་གྱིས་ཤེས་པ་བཅུར་རྣམ་པར་གཞག་གོ་ཞེས་གྲག་སྟེ། རང་བཞིན་ལས་ནི་ཀུན་རྫོབ་ཤེས་པ་སྟེ། དོན་དམ་པ་མི་ཤེས་པའི་ཕྱིར་རོ། །</s>
  </p>
  <p id="88">
    <s id="88:1">གཉེན་པོ་ལས་ནི་ཆོས་དང་རྗེས་སུ་ཤེས་པ་དག་སྟེ། འདོད་པའི་ཁམས་དང་ཁམས་གོང་མའི་གཉེན་པོ་ཡིན་པའི་ཕྱིར་རོ། །</s>
  </p>
  <p id="89">
    <s id="89:1">རྣམ་པ་ལས་ནི་སྡུག་བསྔལ་དང་ཀུན་འབྱུང་བ་ཤེས་པ་དག་སྟེ། དམིགས་པ་ཐ་མི་དད་པའི་ཕྱིར་རོ། །</s>
  </p>
  <p id="90">
    <s id="90:1">རྣམ་པ་དང་དམིགས་པ་ལས་ནི་འགོག་པ་དང༌། ལམ་ཤེས་པ་དག་སྟེ། རྣམ་པ་དང་དམིགས་པ་ཐ་དད་པའི་ཕྱིར་རོ། །</s>
  </p>
  <p id="91">
    <s id="91:1">སྦྱོར་བ་ལས་ནི་ཕ་རོལ་གྱི་སེམས་ཤེས་པ་སྟེ། </s>
  </p>
  <p id="92">
    <s id="92:1">དེས་ནི་སེམས་ལས་བྱུང་བ་རྣམས་ཀྱང་མི་ཤེས་པ་མ་ཡིན་མོད་ཀྱི་སེམས་ཤེས་པར་བྱ་བའི་ཕྱིར་སྦྱོར་བ་བྱས་པ་ལས་གྲུབ་པའི་ཕྱིར་ཕ་རོལ་གྱི་སེམས་ཤེས་པ་ཞེས་བཤད་དོ། །</s>
  </p>
  <p id="93">
    <s id="93:1">བྱ་བ་བྱས་པ་ལས་ནི་ཟད་པ་ཤེས་པ་སྟེ། བྱ་བ་བྱས་པའི་རྒྱུད་ལ་དང་པོ་ཉིད་དུ་སྐྱེ་བའི་ཕྱིར་རོ། །</s>
  </p>
  <p id="94">
    <s id="94:1">རྒྱུ་རྒྱས་པ་ལས་ནི་མི་སྐྱེ་བ་ཤེས་པ་སྟེ། ཟག་པ་མེད་པའི་ཤེས་པ་ཐམས་ཅད་ཀྱི་རྒྱུ་ཅན་ཡིན་པའི་ཕྱིར་རོ། །ཐམས་ཅད་ཀྱི་གཉེན་པོ་ཐམས་ཅད་ཡིན་པའི་ཕྱིར། </s>
  </p>
  <p id="95">
    <s id="95:1">ཆོས་ཤེས་པ་འདོད་པའི་ཁམས་ཀྱི་གཉེན་པོ་ཞེས་བཤད་པར་ཟད་ཀྱི་གཞན་ཡང༌། </s>
  </p>
  <p id="96">
    <s id="96:1">བསྒོམ་པའི་ལམ་ལ་འགོག་པའམ། ལམ་ལ་ཆོས་ཤེས་གང་ཡིན་པ། །ཁམས་གསུམ་གྱི་ནི་གཉེན་པོ་ཡིན། །</s>
  </p>
  <p id="97">
    <s id="97:1">འགོག་པ་དང་ལམ་ལ་ཆོས་ཤེས་པ་བསྒོམ་པའི་ལམ་གྱིས་བསྡུས་པ་དག་ནི་ཁམས་གསུམ་ཆར་གྱི་གཉེན་པོ་ཡིན་ནོ། །</s>
  </p>
  <p id="98">
    <s id="98:1">འདོད་པའི་ཁམས་ཀྱི་རྗེས་མ་ཡིན། །</s>
  </p>
  <p id="99">
    <s id="99:1">འདོད་པའི་ཁམས་ཀྱི་གཉེན་པོ་རྗེས་སུ་ཤེས་པ་ནི་རྣམ་པ་ཐམས་ཅད་དུ་མེད་དོ། །</s>
  </p>
  <p id="100">
    <s id="100:1">ཤེས་པ་བཅུ་པོ་དེ་དག་ལས། །</s>
  </p>
  <p id="101">
    <s id="101:1">ཆོས་ཤེས་པ་དང་རྗེས་སུ་ཤེས། །རྣམ་པ་བཅུ་དྲུག །</s>
  </p>
  <p id="102">
    <s id="102:1">དེ་དག་ནི་འོག་ནས་བཤད་པར་བྱའོ། །</s>
  </p>
  <p id="103">
    <s id="103:1">ཀུན་རྫོབ་ནི། དེ་བཞིན་གཞན་དུའང༌། </s>
  </p>
  <p id="104">
    <s id="104:1">ཀུན་རྫོབ་ཤེས་པ་ནི་རྣམ་པ་བཅུ་དྲུག་ཅན་ཡང་ཡིན་ལ་གཞན་གྱི་རྣམ་པ་ཅན་ཡང་ཡིན་ཏེ། ཆོས་ཐམས་ཅད་ཀྱི་རང་དང་སྤྱིའི་མཚན་ཉིད་ལ་སོགས་པ་འཛིན་པའི་ཕྱིར་རོ། །</s>
  </p>
  <p id="105">
    <s id="105:1">རང་རང་གི་བདེན་པའི་རྣམ་པས་བཞི་ཡིན་ནོ། །</s>
  </p>
  <p id="106">
    <s id="106:1">སྡུག་བསྔལ་དང་ཀུན་འབྱུང་དང༌། འགོག་པ་དང་ལམ་ཤེས་པ་རྣམས་ནི་རང་རང་གི་བདེན་པའི་རྣམ་པ་དག་ཏུ་འཇུག་པས་རེ་རེ་ཞིང་རྣམ་པ་བཞི་བཞི་ཡིན་ནོ། །</s>
  </p>
  <p id="107">
    <s id="107:1">ཕ་རོལ་ཡིད་ཤེས་དྲི་མེད་ཀྱང༌། དེ་བཞིན་</s>
  </p>
  <p id="108">
    <s id="108:1">ཕ་རོལ་གྱི་སེམས་ཤེས་པ་ཟག་པ་མེད་པ་ཡང་དེ་བཞིན་ཁོ་ནར་རང་གི་བདེན་པའི་རྣམ་པ་ཅན་ཡིན་པའི་ཕྱིར་རྣམ་པ་བཞི་ཅན་ཡིན་ཏེ། ལམ་ཤེས་པ་ཡིན་པའི་ཕྱིར་རོ། །</s>
  </p>
  <p id="109">
    <s id="109:1">དྲི་མ་དང་བཅས་ནི། ཤེས་བྱའི་རང་གི་མཚན་ཉིད་རྣམས། </s>
  </p>
  <p id="110">
    <s id="110:1">ཕ་རོལ་གྱི་སེམས་ཤེས་པ་ཟག་པ་དང་བཅས་པ་ནི་ཤེས་བྱ་སེམས་དང་སེམས་ལས་བྱུང་བ་རྣམས་ཀྱི་རང་གི་མཚན་ཉིད་གང་ཡིན་པ་དེའི་རྣམ་པ་འཛིན་ཏེ། རང་གི་མཚན་ཉིད་འཛིན་པར་བྱེད་པ་ཡིན་པའི་ཕྱིར་རོ། །</s>
  </p>
  <p id="111">
    <s id="111:1">གཉི་ག་ཡང༌། </s>
  </p>
  <p id="112">
    <s id="112:1">རྫས་རེ་རེ་ཞིག་སྤྱོད་ཡུལ་ལོ། །</s>
  </p>
  <p id="113">
    <s id="113:1">གང་གི་ཚེ་སེམས་འཛིན་པ་དེའི་ཚེ་སེམས་ལས་བྱུང་བ་རྣམས་མི་འཛིན་ལ། གང་གི་ཚེ་ཚོར་བ་འཛིན་པ་དེའི་ཚེ་འདུ་ཤེས་མི་འཛིན་ཞེས་བྱ་བ་དེ་ལྟ་བུ་ལ་སོགས་པའོ། །</s>
  </p>
  <p id="114">
    <s id="114:1">འོ་ན་བཅོམ་ལྡན་འདས་ཀྱིས་འདོད་ཆགས་དང་བཅས་པའི་སེམས་ལ་ཡང་འདོད་ཆགས་དང་བཅས་པའི་སེམས་ཞེས་བྱ་བར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བ་དེ་ལྟ་བུ་ལ་སོགས་པ་གང་གསུངས་པ་ཇི་ལྟ་བུ་ཞེ་ན། </s>
  </p>
  <p id="115">
    <s id="115:1">དེ་གཉིས་ཅིག་ཅར་དུ་འཛིན་པ་ནི་མ་ཡིན་ཏེ། གོས་དང་དྲི་མ་ཅིག་ཅར་དུ་མི་འཛིན་པ་བཞིན་ནོ། །</s>
  </p>
  <p id="116">
    <s id="116:1">འདོད་ཆགས་དང་བཅས་པའི་སེམས་ཞེས་བྱ་བ་ནི་འདོད་ཆགས་དང་བཅས་པ་ཉིད་རྣམ་པ་གཉིས་ཏེ། </s>
  </p>
  <p id="117">
    <s id="117:1">འདྲེས་པའི་འདོད་ཆགས་དང་བཅས་པ་ཉིད་དང༌། ལྡན་པའི་འདོད་ཆགས་དང་བཅས་པ་ཉིད་དོ། །</s>
  </p>
  <p id="118">
    <s id="118:1">དེ་ལ་འདོད་ཆགས་དང་མཚུངས་པར་ལྡན་པའི་སེམས་ནི་གཉིས་ཀྱིས་འདོད་ཆགས་དང་བཅས་པ་ཡིན་ནོ། །</s>
  </p>
  <p id="119">
    <s id="119:1">དེ་ལས་གཞན་པ་ཟག་པ་དང་བཅས་པ་ནི་ལྡན་པའི་འདོད་ཆགས་དང་བཅས་པས་ན་འདོད་ཆགས་དང་བཅས་པ་ཡིན་ནོ། །</s>
  </p>
  <p id="120">
    <s id="120:1">ཁ་ཅིག་ན་རེ་མདོ་འདིར་ནི་འདོད་ཆགས་དང་མཚུངས་པར་ལྡན་པའི་སེམས་ནི་འདོད་ཆགས་དང་བཅས་པ་ཡིན་ལ། འདོད་ཆགས་ཀྱི་གཉེན་པོར་ནི་འདོད་ཆགས་དང་བྲལ་བར་བཤད་པ་ཡིན་ཏེ། </s>
  </p>
  <p id="121">
    <s id="121:1">གལ་ཏེ་འདོད་ཆགས་དང་མཚུངས་པར་མི་ལྡན་པ་འདོད་ཆགས་དང་བྲལ་བ་ཡིན་ན་ནི་ཉོན་མོངས་པ་གཞན་དང་མཚུངས་པར་ལྡན་པ་ཡང་ཡིན་པར་འགྱུར་རོ་ཞེས་ཟེར་རོ། །</s>
  </p>
  <p id="122">
    <s id="122:1">གཞན་དག་ན་རེ་དེ་ལྟ་ན་ནི་འོ་ན་དེའི་གཉེན་པོ་མ་ཡིན་པའི་སེམས་ཉོན་མོངས་པ་ཅན་མ་ཡིན་པ་འདོད་ཆགས་དང་བཅས་པ་ཡང་མ་ཡིན་ལ། འདོད་ཆགས་དང་བྲལ་བ་ཡང་མ་ཡིན་ཞེས་བྱ་བ་དེ་ལྟ་བུ་ལ་སོགས་པར་འགྱུར་བས། </s>
  </p>
  <p id="123">
    <s id="123:1">དེ་ལྟ་བས་ན་མདོ་འདིར་འདོད་ཆགས་དང་ལྡན་པས་ཀྱང་འདོད་ཆགས་དང་བཅས་པའི་སེམས་སུ་འདོད་པར་བྱ་སྟེ། </s>
  </p>
  <p id="124">
    <s id="124:1">གཏི་མུག་དང་བཅས་པ་དང་གཏི་མུག་དང་བྲལ་བའི་བར་དུ་ཡང་དེ་དང་འདྲ་བར་ཤེས་པར་བྱའོ་ཞེས་ཟེར་རོ། །</s>
  </p>
  <p id="125">
    <s id="125:1">བྱེ་བྲག་ཏུ་སྨྲ་བ་རྣམས་ན་རེ་ཀུན་དུ་བསྡུས་པ་ནི་དམིགས་པ་ལ་མངོན་པར་སྡུད་པའི་ཕྱིར་དགེ་བ་ཡིན་ནོ། །</s>
  </p>
  <p id="126">
    <s id="126:1">རྣམ་པར་གཡེང་བ་ནི་རྣམ་པར་གཡེང་བ་དང་མཚུངས་པར་ལྡན་པའི་ཕྱིར་ཉོན་མོངས་པ་ཅན་ཡིན་ནོ་ཞེས་ཟེར་རོ། །</s>
  </p>
  <p id="127">
    <s id="127:1">ནུབ་ཕྱོགས་པ་རྣམས་ན་རེ་ཀུན་ཏུ་བསྡུས་པ་ནི་གཉིད་དང་མཚུངས་པར་ལྡན་པ་ཡིན་ནོ། །</s>
  </p>
  <p id="128">
    <s id="128:1">རྣམ་པར་གཡེང་བ་ནི་ཉོན་མོངས་པ་ཅན་གཞན་ཡིན་ནོ་ཞེས་ཟེར་རོ། །</s>
  </p>
  <p id="129">
    <s id="129:1">དེ་སྐད་དུ་མི་བརྗོད་དེ། ཉོན་མོངས་པ་ཅན་གྱི་གཉིད་དང་མཚུངས་པར་ལྡན་པའི་ཕྱིར་སེམས་དེ་ཉིད་བསྡུས་པ་ཡང་ཡིན་ལ་རྣམ་པར་གཡེངས་པ་ཡང་ཡིན་པར་འགྱུར་རོ། །</s>
  </p>
  <p id="130">
    <s id="130:1">བསྟན་བཅོས་ལས། སེམས་ཀུན་དུ་བསྡུས་པ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །དེ་ཤེས་པའི་ཤེས་པ་ནི་བཞི་སྟེ། ཆོས་ཤེས་པ་དང༌། རྗེས་སུ་ཤེས་པ་དང༌། ཀུན་རྫོབ་ཤེས་པ་དང༌། ལམ་ཤེས་པའོ་ཞེས་འབྱུང་བ་དང་ཡང་འགལ་བར་འགྱུར་རོ། །</s>
  </p>
  <p id="131">
    <s id="131:1">སེམས་ཞུམ་པ་ནི་ལེ་ལོ་དང་མཚུངས་པར་ལྡན་པའི་ཕྱིར་ཉོན་མོངས་པ་ཡིན་ནོ། །</s>
  </p>
  <p id="132">
    <s id="132:1">རབ་ཏུ་བཟུང་བ་ནི་བརྩོན་འགྲུས་དང་མཚུངས་པར་ལྡན་པའི་ཕྱིར་དགེ་བ་ཡིན་ནོ། །</s>
  </p>
  <p id="133">
    <s id="133:1">ཆུང་ངུ་ནི་རྣམ་པར་བྱང་བ་ཆུང་དུ་དག་གིས་བསྟེན་པའི་ཕྱིར་ཉོན་མོངས་པ་ཅན་ཡིན་ནོ། །</s>
  </p>
  <p id="134">
    <s id="134:1">ཆེན་པོར་གྱུར་པ་ནི་དེ་ལས་བཟློག་པ་ཡིན་པའི་ཕྱིར་དགེ་བ་ཡིན་ནོ། །རྩ་བ་དང༌། རིན་དང༌། འཁོར་དང༌། རྗེས་སུ་འབྲང་བ་དང༌། སྟོབས་ཆེ་ཆུང་གི་ཡང་ཕྱིར་ཏེ། </s>
  </p>
  <p id="135">
    <s id="135:1">ཉོན་མོངས་པ་ཅན་ནི་མི་དགེ་བའི་རྩ་བ་གཉིས་ཀྱིས་རྩ་བ་དང་བཅས་པ་ཡིན་ནོ། །</s>
  </p>
  <p id="136">
    <s id="136:1">དགེ་བ་ནི་དགེ་བའི་རྩ་བ་གསུམ་གྱིས་སོ། །</s>
  </p>
  <p id="137">
    <s id="137:1">ཉོན་མོངས་པ་ཅན་ནི་འབད་པས་བསྒྲུབ་པར་བྱ་བ་མ་ཡིན་པའི་ཕྱིར་རིན་ཆུང་བ་ཡིན་ནོ། །</s>
  </p>
  <p id="138">
    <s id="138:1">དགེ་བ་ནི་ཚོགས་ཆེན་པོས་བསྒྲུབ་པར་བྱ་བ་ཡིན་པའི་ཕྱིར་རིན་ཆེ་བ་ཡིན་ནོ། །</s>
  </p>
  <p id="139">
    <s id="139:1">ཉོན་མོངས་པ་ཅན་ནི་དེ་དང་འདྲ་བ་མ་འོངས་པ་འཐོབ་པའི་ཕྱིར་འཁོར་མང་བ་མ་ཡིན་ལ་ཕུང་པོ་གསུམ་གྱིས་རྗེས་སུ་འབྲང་བ་དང་བཅས་པ་ཡིན་ནོ། །</s>
  </p>
  <p id="140">
    <s id="140:1">དགེ་བ་ནི་འཁོར་མང་བ་ཡིན་ལ་ཕུང་པོ་བཞིས་རྗེས་སུ་འབྲང་བ་དང་བཅས་པ་ཡིན་ནོ། །</s>
  </p>
  <p id="141">
    <s id="141:1">ཡང་ཉོན་མོངས་པ་ཅན་ནི་སྟོབས་ཆུང་བ་ཡིན་ནོ། །</s>
  </p>
  <p id="142">
    <s id="142:1">དགེ་བ་ནི་སྟོབས་ཆེ་བ་ཡིན་ནོ། །</s>
  </p>
  <p id="143">
    <s id="143:1">སྡུག་བསྔལ་ལ་ཆོས་ཤེས་པའི་བཟོད་པ་གཅིག་གིས་ཀྱང་ཕྲ་རྒྱས་བཅུ་གཏན་དུ་འཇོམས་པར་བྱེད་པས་དེའི་ཕྱིར་</s>
  </p>
  <p id="144">
    <s id="144:1">ཡང་ཉོན་མོངས་པ་ནི་ཆུང་བ་ཡིན་ལ་དགེ་བ་ནི་ཆེན་པོར་གྱུར་པ་ཡིན་ནོ། །</s>
  </p>
  <p id="145">
    <s id="145:1">རྒོད་པ་ནི་རྒོད་པ་དང་མཚུངས་པར་ལྡན་པའི་ཕྱིར་ཉོན་མོངས་པ་ཅན་ཡིན་ནོ། །</s>
  </p>
  <p id="146">
    <s id="146:1">རྒོད་པ་མ་ཡིན་པ་ནི་དེའི་གཉེན་པོ་ཡིན་པའི་ཕྱིར་དགེ་བ་ཡིན་ནོ། །</s>
  </p>
  <p id="147">
    <s id="147:1">རྣམ་པར་མ་ཞི་བ་དང༌། རྣམ་པར་ཞི་བ་ཡང་དེ་དང་འདྲའོ། །</s>
  </p>
  <p id="148">
    <s id="148:1">མཉམ་པར་མ་བཞག་པ་ནི་རྣམ་པར་གཡེང་བ་དང་མཚུངས་པར་ལྡན་པའི་ཕྱིར་ཉོན་མོངས་པ་ཅན་ནོ། །</s>
  </p>
  <p id="149">
    <s id="149:1">མཉམ་པར་བཞག་པ་ནི་དེའི་གཉེན་པོ་ཡིན་པའི་ཕྱིར་དགེ་བ་ཡིན་ནོ། །</s>
  </p>
  <p id="150">
    <s id="150:1">མ་བསྒོམས་པ་ནི་འཐོབ་པ་དང་བསྟེན་པའི་བསྒོམ་པ་དག་གིས་མ་བསྒོམས་པའི་ཕྱིར་ཉོན་མོངས་པ་ཅན་ནོ༑ །</s>
  </p>
  <p id="151">
    <s id="151:1">བསྒོམས་པ་ནི་དེ་གཉིས་ཀྱིས་བསྒོམས་པའི་ཕྱིར་དགེ་བ་ཡིན་ནོ། །</s>
  </p>
  <p id="152">
    <s id="152:1">རྣམ་པར་མ་གྲོལ་བ་ནི་རང་བཞིན་དང་རྒྱུད་རྣམ་པར་མ་གྲོལ་བ་དག་གིས་རྣམ་པར་གྲོལ་བའི་ཕྱིར་ཉོན་མོངས་པ་ཅན་ཡིན་ནོ། །</s>
  </p>
  <p id="153">
    <s id="153:1">རྣམ་པར་གྲོལ་བ་ནི་དེ་གཉིས་ཀྱིས་རྣམ་པར་གྲོལ་བའི་ཕྱིར་དགེ་བ་ཡིན་ནོ་ཞེས་ཟེར་རོ། །</s>
  </p>
  <p id="154">
    <s id="154:1">དེ་ལྟ་ན་ནི་མདོ་དང་མི་མཐུན་པར་བྱས་པ་ཡང་ཡིན་ལ། ཚིག་དེ་རྣམས་ཀྱི་དོན་གྱི་ཁྱད་པར་ཡང་མ་བཤད་པ་ཡིན་ནོ། །</s>
  </p>
  <p id="155">
    <s id="155:1">ཇི་ལྟར་ན་མདོ་དང་མི་མཐུན་པར་བྱས་པ་ཡིན་ཞེ་ན། </s>
  </p>
  <p id="156">
    <s id="156:1">མདོ་ལས་ཇི་ལྟར་ན་སེམས་ནང་དུ་ཀུན་དུ་བསྡུས་པ་ཡིན་ཞེ་ན། </s>
  </p>
  <p id="157">
    <s id="157:1">སེམས་གང་རྨུགས་པ་དང་གཉིད་དང་ལྷན་ཅིག་པར་གྱུར་ཅིང་ནང་དུ་ཀུན་དུ་འགོག་པ་དང་ལྷན་ཅིག་པར་གྱུར་ལ་ལྷག་མཐོང་དང་མཚུངས་པར་མི་ལྡན་པ་ཡིན་ནོ། །</s>
  </p>
  <p id="158">
    <s id="158:1">ཇི་ལྟར་ན་ཕྱི་རོལ་དུ་རྣམ་པར་གཡེངས་པ་ཡིན་ཞེ་ན། </s>
  </p>
  <p id="159">
    <s id="159:1">སེམས་གང་འདོད་པའི་ཡོན་ཏན་ལྔ་རྣམས་ལ་རྗེས་སུ་གཡེངས་པ་ཡིན་ཞིང་རྣམ་པར་འཕྲོས་པ་ཡིན་ནོ་ཞེས་གསུངས་སོ། །</s>
  </p>
  <p id="160">
    <s id="160:1">སེམས་དེ་ཉིད་ཀུན་དུ་བསྡུས་པ་ཡིན་ལ་རྣམ་པར་གཡེངས་པ་ཡང་ཡིན་པར་འགྱུར་རོ་ཞེས་ཀྱང་བཤད་པ་ཡིན་ནམ་ཞེ་ན། </s>
  </p>
  <p id="161">
    <s id="161:1">དེ་སྐད་དུ་ནི་བཤད་མོད་ཀྱི་རིགས་པར་བཤད་པ་ནི་མ་ཡིན་ཏེ། ཉོན་མོངས་པ་ཅན་གྱི་གཉིད་དང་ལྷན་ཅིག་པར་གྱུར་བ་རྣམ་པར་གཡེངས་པ་ཉིད་དུ་དམ་མ་བཅས་པའི་ཕྱིར་རོ། །</s>
  </p>
  <p id="162">
    <s id="162:1">བསྟན་བཅོས་དང་འགལ་བར་འགྱུར་རོ་ཞེས་ཀྱང་བཤད་པ་མ་ཡིན་ནམ། བསྟན་བཅོས་དང་འགལ་བ་ནི་བླའི་མདོ་དང་འགལ་བ་ནི་མ་ཡིན་ནོ། །</s>
  </p>
  <p id="163">
    <s id="163:1">ཇི་ལྟར་ན་ཚིག་དེ་རྣམས་ཀྱི་དོན་གྱི་ཁྱད་པར་མ་བཤད་པ་ཡིན་ཞེ་ན། </s>
  </p>
  <p id="164">
    <s id="164:1">སེམས་རྣམ་པར་གཡེངས་པ་དང༌། ཞུམ་པ་དང༌། རྒོད་པ་དང་རྣམ་པར་མ་ཞི་བ་དང༌། མཉམ་པར་མ་བཞག་པ་དང༌། མ་བསྒོམས་པ་དང༌། རྣམ་པར་མ་གྲོལ་བ་རྣམས་ཀྱི་མཚན་ཉིད་ཀྱང་ཐ་མི་དད་པར་བཤད་པའི་ཕྱིར་ལ། </s>
  </p>
  <p id="165">
    <s id="165:1">ཀུན་དུ་བསྡུས་པ་དང༌། རབ་ཏུ་བཟུང་བ་ལ་སོགས་པའི་མཚན་ཉིད་ཀྱང་ཐ་མི་དད་པར་བཤད་པའི་ཕྱིར་རོ། །</s>
  </p>
  <p id="166">
    <s id="166:1">ཚིག་རྣམས་ཀྱི་དོན་གྱི་ཁྱད་པར་ནི་མ་བཤད་པ་མ་ཡིན་པ་ཉིད་དེ། </s>
  </p>
  <p id="167">
    <s id="167:1">ཉོན་མོངས་པ་ཅན་དུ་མཚུངས་ཀྱང་འདི་ལྟར་སེམས་ཉོན་མོངས་པ་ཅན་འདི་ནི་རྣམ་པར་གཡེངས་པ་ཡིན་ནོ། །འདི་ནི་ཞུམ་པ་ཡིན་ནོ་ཞེས་བྱ་བ་རྒྱས་པར་དེའི་ཉེས་པའི་ཁྱད་པར་ཡང་དག་པར་བསྟན་པའི་ཕྱིར་ལ། </s>
  </p>
  <p id="168">
    <s id="168:1">དེ་བཞིན་དུ་དགེ་བ་ཡང་ཡོན་ཏན་གྱི་ཁྱད་པར་ཡང་དག་པར་བསྟན་པའི་ཕྱིར་དོན་གྱི་ཁྱད་པར་བཤད་པ་ཁོ་ན་ཡིན་ནོ། །</s>
  </p>
  <p id="169">
    <s id="169:1">མདོ་དང་འགལ་བ་མ་སྤངས་པའི་ཕྱིར་དེ་ནི་ཚིག་དེ་རྣམས་ཀྱི་དོན་མ་ཡིན་ནོ། །</s>
  </p>
  <p id="170">
    <s id="170:1">གལ་ཏེ་མདོ་ལས་སེམས་དེ་ཉིད་ཞུམ་པ་ཡང་ཡིན་ལ་དེ་ཉིད་རྒོད་པ་ཡང་ཡིན་ནོ་ཞེས་བྱ་བར་བཤད་ན་ནི་གང་གི་ཚེ་སེམས་ཞུམ་པ་དང་ཞུམ་པར་དོགས་པ་དེའི་ཚེ་ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་རྣམས་བསྒོམ་པའི་དུས་མ་ཡིན་ནོ། །</s>
  </p>
  <p id="171">
    <s id="171:1">གང་གི་ཚེ་སེམས་རྒོད་པ་དང་རྒོད་པར་དོགས་པ་དེའི་ཚེ་ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་ཡང་དག་བྱང་ཆུབ་ཀྱི་ཡན་ལག་རྣམས་བསྒོམ་པའི་དུས་མ་ཡིན་ནོ་ཞེས་པ་འདི་དག་གསུངས་པར་མི་འགྱུར་རོ། །</s>
  </p>
  <p id="172">
    <s id="172:1">ཅི་འདི་ལ་བྱང་ཆུབ་ཀྱི་ཡན་ལག་རྣམས་སོ་སོར་བསྒོམ་མམ་ཞེ་ན། </s>
  </p>
  <p id="173">
    <s id="173:1">འདི་དག་ཡིད་ལ་བྱེད་པ་བསྒོམ་པ་ཡིན་པར་འདོད་ཀྱི་མངོན་སུམ་དུ་གྱུར་པ་ནི་མ་ཡིན་པས་ཉེས་པ་མེད་པ་ཉིད་དོ། །</s>
  </p>
  <p id="174">
    <s id="174:1">འདི་ལས་ལེ་ལོ་ལྷག་པའི་སེམས་ནི་ཞུམ་པ་ཞེས་བཤད་ལ། རྒོད་པ་ལྷག་པ་ནི་རྒོད་པ་ཞེས་བཤད་པས་འགལ་བ་མེད་དེ། </s>
  </p>
  <p id="175">
    <s id="175:1">དེ་གཉིས་ཀྱང་ལྷན་ཅིག་པ་ཡིན་པའི་ཕྱིར་སེམས་དེ་ཉིད་ཞུམ་པ་ཡང་ཡིན་ལ་དེ་ཉིད་རྒོད་པ་ཡང་ཡིན་ཞེས་སྨྲའོ། །</s>
  </p>
  <p id="176">
    <s id="176:1">བསམ་པ་ཅན་གྱི་ཚིག་ལ་ནི་བཟློག་པ་མེད་ཀྱི་མདོའི་དགོངས་པ་ནི་འདི་མ་ཡིན་ནོ་ཞེས་སྨྲའོ། །</s>
  </p>
  <p id="177">
    <s id="177:1">འདོད་ཆགས་དང་ལྡན་པའི་སེམས་ཐམས་ཅད་འདོད་ཆགས་དང་བཅས་པ་ཡིན་ནོ་ཞེས་གང་བཤད་པ། </s>
  </p>
  <p id="178">
    <s id="178:1">འདོད་ཆགས་དང་ལྡན་པའི་སེམས་གང་ཞིག་ཡིན། </s>
  </p>
  <p id="179">
    <s id="179:1">གལ་ཏེ་འདོད་ཆགས་ཀྱི་ཐོབ་པ་དང་ལྷན་ཅིག་པ་ཡིན་ནོ་ཞེ་ན་ནི་སློབ་པའི་སེམས་ཟག་པ་མེད་པ་ཡང་འདོད་ཆགས་དང་བཅས་པར་འགྱུར་རོ། །</s>
  </p>
  <p id="180">
    <s id="180:1">གལ་ཏེ་འདོད་ཆགས་ཀྱི་དམིགས་པ་ཡིན་ནོ་ཞེ་ན་ནི་དགྲ་བཅོམ་པའི་སེམས་ཟག་པ་དང་བཅས་པ་ཡང་འདོད་ཆགས་དང་བཅས་པ་ཞེས་བྱ་བར་གཟུང་བར་འགྱུར་ཏེ། </s>
  </p>
  <p id="181">
    <s id="181:1">འདོད་ཆགས་ཀྱི་དམིགས་པ་ཡིན་པའི་ཕྱིར་རོ། །</s>
  </p>
  <p id="182">
    <s id="182:1">ཡང་ན་ཇི་ལྟར་དེ་ཟག་པ་དང་བཅས་པ་ཡིན། </s>
  </p>
  <p id="183">
    <s id="183:1">གལ་ཏེ་ཉོན་མོངས་པ་སྤྱི་བའི་དམིགས་པ་ཡིན་པའི་ཕྱིར་རོ་ཞེ་ན་ནི། </s>
  </p>
  <p id="184">
    <s id="184:1">དེ་ལྟ་ན་ཡང་གཏི་མུག་དང་བཅས་པར་གཟུང་བར་འགྱུར་ཏེ། གཏི་མུག་གི་དམིགས་པ་ཡིན་པའི་ཕྱིར་རོ། །</s>
  </p>
  <p id="185">
    <s id="185:1">གཞན་གྱི་སེམས་ཤེས་པ་ནི་ཐོབ་པ་ལ་དམིགས་པ་ཡང་མ་ཡིན་ལ། སེམས་དེ་ལ་དམིགས་པའི་འདོད་ཆགས་ལ་དམིགས་པ་ཅན་ཡང་མ་ཡིན་ནོ། །</s>
  </p>
  <p id="186">
    <s id="186:1">དེ་ལྟ་བས་ན་འདིར་འདོད་ཆགས་དང་ལྡན་པས་འདོད་ཆགས་དང་བཅས་པའི་སེམས་སུ་འདོད་པར་མི་བྱའོ༑ </s>
  </p>
  <p id="187">
    <s id="187:1">འོ་ན་ཇི་ལྟ་བུ་ཞེ་ན། </s>
  </p>
  <p id="188">
    <s id="188:1">མདོའི་དགོངས་པ་ནི་འདོད་ཆགས་དང་མཚུངས་པར་ལྡན་པའི་སེམས་ནི་འདོད་ཆགས་དང་བཅས་པ་ཡིན་ལ། འདོད་ཆགས་དང་མཚུངས་པར་མི་ལྡན་པའི་སེམས་ནི་འདོད་ཆགས་དང་བྲལ་བ་ཡིན་ནོ་ཞེས་བྱ་བར་སྣང་ངོ༌། །</s>
  </p>
  <p id="189">
    <s id="189:1">གང་ལས་འདིའི་སེམས་འདོད་ཆགས་དང་བྲལ་བ་ཡིན། ཞེ་སྡང་དང་བྲལ་བ་དང༌། གཏི་མུག་དང་བྲལ་བ་ཡིན། </s>
  </p>
  <p id="190">
    <s id="190:1">འདོད་པའི་སྲིད་པ་དང༌། གཟུགས་ཀྱི་སྲིད་པ་དང༌། གཟུགས་མེད་པའི་སྲིད་པར་ཕྱིར་མི་ལྡོག་པའི་ཆོས་ཅན་ཡིན་ཞེས་གསུངས་པ་དེར་ནི་དེའི་ཐོབ་པ་དང་བྲལ་བ་ལས་དགོངས་ཏེ་གསུངས་པ་ཡིན་ནོ། །</s>
  </p>
  <p id="191">
    <s id="191:1">ཉོན་མོངས་པ་གཞན་དང་མཚུངས་པར་ལྡན་པའི་སེམས་ཀྱང་འདོད་ཆགས་དང་མཚུངས་པར་མི་ལྡན་པའི་ཕྱིར་འདོད་ཆགས་དང་བྲལ་བ་ཡིན་པར་འགྱུར་རོ་ཞེས་བཤད་པ་མ་ཡིན་ནམ་དགོངས་པ་འདི་ནི་ཉེས་པ་མེད་དེ། </s>
  </p>
  <p id="192">
    <s id="192:1">དེ་ནི་འདོད་ཆགས་དང་བྲལ་བ་ཞེས་བྱ་བར་མི་གཟུང་ངོ༌། །</s>
  </p>
  <p id="193">
    <s id="193:1">འོ་ན་ཅི་ལྟ་ཞེ་ན། </s>
  </p>
  <p id="194">
    <s id="194:1">ཞེ་སྡང་དང་བཅས་པ་དང༌། གཏི་མུག་དང་བཅས་པ་ཞེས་བྱ་བ་དེ་ལྟ་བུ་ལ་སོགས་པར་གཟུང་ངོ༌། །</s>
  </p>
  <p id="195">
    <s id="195:1">ཞར་ལ་འོངས་པས་ཆོག་གོ། །</s>
  </p>
  <p id="196">
    <s id="196:1">གྲུབ་པའི་མཐའ་བརྗོད་པར་བྱ་སྟེ། ཅི་ཕ་རོལ་གྱི་སེམས་ཤེས་པ་ཕ་རོལ་གྱི་སེམས་ཀྱི་རྣམ་པ་འམ་དམིགས་པ་འཛིན་ཞེ་ན། </s>
  </p>
  <p id="197">
    <s id="197:1">མི་འཛིན་ཏོ། །དེ་ནི་རྣམ་པ་དང་དམིགས་པ་ལ་མི་ལྟོས་པ་ཡིན་ཏེ། སེམས་འདི་ཆགས་པ་ཡིན་ནོ་ཞེས་བྱ་བར་ཤེས་ཀྱི་གཟུགས་ཆེ་གེ་མོ་ཞིག་ལ་ཆགས་སོ་ཞེས་བྱ་བར་ནི་མི་ཤེས་སོ། །</s>
  </p>
  <p id="198">
    <s id="198:1">དེ་ལྟ་མ་ཡིན་ན། དེ་གཟུགས་ལ་དམིགས་པར་ཡང་འགྱུར་ལ། དེ་ལ་དམིགས་པའི་ཕ་རོལ་གྱི་སེམས་འཛིན་པ་ནི་རང་གི་ངོ་བོ་ཉིད་འཛིན་པར་ཡང་འགྱུར་རོ། །</s>
  </p>
  <p id="199">
    <s id="199:1">གཞན་གྱི་སེམས་ཤེས་པ་ཐམས་ཅད་ནི་སེམས་དང་སེམས་ལས་བྱུང་བ་དང༌། རྫས་ཀྱི་རང་གི་མཚན་ཉིད་དང༌། </s>
  </p>
  <p id="200">
    <s id="200:1">ད་ལྟར་བྱུང་བ་དང༌། ཕ་རོལ་གྱི་རྒྱུད་དང་འདོད་པ་དང༌། གཟུགས་དང་ལྡན་པ་དང༌། ལྡན་པ་མ་ཡིན་པའི་ཡུལ་ཅན་མཐོང་བའི་ལམ་བཀག་པ་དང༌། </s>
  </p>
  <p id="201">
    <s id="201:1">བསྒོམ་པའི་ལམ་ལ་དམིགས་པ་དང༌། སྟོང་པ་ཉིད་དང་མཚན་མ་མེད་པ་དང་མི་ལྡན་པ་དང༌། ཟད་པ་དང་མི་སྐྱེ་བ་ཤེས་པས་མ་བསྡུས་པ་དང༌། བར་ཆད་མེད་པའི་ལམ་བཀག་པ་ཡིན་པར་རིག་པར་བྱའོ། །</s>
  </p>
  <p id="202">
    <s id="202:1">ཕ་རོལ་གྱི་སེམས་ཤེས་པ་བཤད་ཟིན་ཏོ། །</s>
  </p>
  <p id="203">
    <s id="203:1">ལྷག་མ་རྣམ་པ་བཅུ་བཞི་ཅན། །སྟོང་དང་བདག་མེད་མ་གཏོགས་སོ། །</s>
  </p>
  <p id="204">
    <s id="204:1">ལྷག་མ་ནི་ཟད་པ་དང་མི་སྐྱེ་བ་ཤེས་པ་དག་སྟེ། དེ་གཉིས་ནི་སྟོང་པ་དང་བདག་མེད་པའི་རྣམ་པ་དག་མ་གཏོགས་པ་རྣམ་པ་བཅུ་བཞི་ཅན་ཡིན་ནོ། །</s>
  </p>
  <p id="205">
    <s id="205:1">དོན་དམ་པ་པ་དག་ཡིན་ཡང་དེ་དག་གི་སྟོབས་ཀྱི་རྗེས་སུ་ཐ་སྙད་འདོགས་པའི་སྒོ་ནས་བདག་གི་སྐྱེ་བ་ཟད་དོ། །</s>
  </p>
  <p id="206">
    <s id="206:1">འདི་ལས་སྲིད་པ་གཞན་རབ་ཏུ་མི་ཤེས་སོ་ཞེས་ཀུན་རྫོབ་ལ་སྟོན་པའི་ཕྱིར་རོ། །</s>
  </p>
  <p id="207">
    <s id="207:1">ཅི་ཟག་པ་མེད་པ་ལ་རང་གི་མཚན་ཉིད་ཀྱི་རྣམ་པ་ཡོད་དམ། འོན་ཏེ་མེད་ཅེ་ན། </s>
  </p>
  <p id="208">
    <s id="208:1">རེ་ཞིག་ཁ་ཆེ་བ་རྣམས་ཀྱི་ལྟར་ན། </s>
  </p>
  <p id="209">
    <s id="209:1">དྲི་མེད་བཅུ་དྲུག་གཞན་རྣམས་མེད། །</s>
  </p>
  <p id="210">
    <s id="210:1">རྣམ་པ་བཅུ་དྲུག་ལས་མ་གཏོགས་པ་ཟག་པ་མེད་པའི་རྣམ་པ་མེད་དོ། །</s>
  </p>
  <p id="211">
    <s id="211:1">གཞན་ཡོད་ཅེས་བྱ་བསྟན་བཅོས་ལས། །</s>
  </p>
  <p id="212">
    <s id="212:1">གཞན་ཉི་འོག་པ་རྣམས་ན་རེ་ཡོད་དོ་ཞེས་ཟེར་རོ། །</s>
  </p>
  <p id="213">
    <s id="213:1">ཇི་ལྟར་ན་ཁོང་དུ་ཆུད་ཅེ་ན། </s>
  </p>
  <p id="214">
    <s id="214:1">བསྟན་བཅོས་ལས་ཞེས་བྱ་བ་སྨོས་ཏེ། བསྟན་བཅོས་ལས་འདི་སྐད་དུ་མི་ལྡན་པའི་སེམས་ཀྱིས་འདོད་པ་དང་ལྡན་པའི་ཆོས་རྣམས་ཤེས་པར་འགྱུར་བ་ཡོད་དམ་ཞེ་ན། </s>
  </p>
  <p id="215">
    <s id="215:1">ཤེས་པར་འགྱུར་ཏེ། རིགས་པས་བསྐྱེད་པའི་སྒོ་ནས་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པ་དང༌། རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་དང༌། འདི་ནི་གནས་ཡོད་དོ། །</s>
  </p>
  <p id="216">
    <s id="216:1">འདི་ནི་གཞི་ཡོད་དོ་ཞེས་བྱ་བར་ཤེས་པར་འགྱུར་རོ་ཞེས་འབྱུང་ངོ༌། །</s>
  </p>
  <p id="217">
    <s id="217:1">གལ་ཏེ་གང་ལས་འདི་ནི་གནས་ཡོད་དོ། །འདི་ནི་གཞི་ཡོད་དོ་ཞེས་དེ་སྙམ་དུ་ཤེས་པར་འགྱུར་རོ་ཞེས་བྱ་བ་འདིའི་དོན་ནི་འདི་མ་ཡིན་ཏེ། </s>
  </p>
  <p id="218">
    <s id="218:1">འོན་ཀྱང་མི་རྟག་པ་ལ་སོགས་པ་ཤེས་པར་འགྱུར་བ་གང་ཡིན་པ་འདི་ནི་གནས་ཡོད་དོ། །</s>
  </p>
  <p id="219">
    <s id="219:1">འདི་ནི་གཞི་ཡོད་དོ་ཞེས་བྱ་བ་ཡིན་ནོ། །ཞེ་ན། </s>
  </p>
  <p id="220">
    <s id="220:1">མ་ཡིན་ཏེ། </s>
  </p>
  <p id="221">
    <s id="221:1">གཞན་ནས་མི་འབྱུང་བའི་ཕྱིར་རོ། །</s>
  </p>
  <p id="222">
    <s id="222:1">གལ་ཏེ་འདི་བསྟན་བཅོས་ཀྱི་དོན་ཡིན་པར་འགྱུར་ན། </s>
  </p>
  <p id="223">
    <s id="223:1">འདི་སྐད་དུ་མཐོང་བས་སྤང་པར་བྱ་བའི་སེམས་ཀྱིས་འདོད་པ་དང་ལྡན་པའི་ཆོས་རྣམས་ཤེས་པར་འགྱུར་བ་ཡོད་དམ་ཞེ་ན། </s>
  </p>
  <p id="224">
    <s id="224:1">ཤེས་པར་འགྱུར་ཏེ། </s>
  </p>
  <p id="225">
    <s id="225:1">རིགས་པ་མ་ཡིན་པས་བསྐྱེད་པའི་སྒོ་ནས་བདག་དང༌། བདག་གི་དང༌། རྟག་པ་དང༌། ཆད་པ་དང༌། </s>
  </p>
  <p id="226">
    <s id="226:1">རྒྱུ་མེད་པ་དང༌། བྱེད་པ་མེད་པ་དང༌། སྐུར་བ་འདེབས་པ་དང༌། </s>
  </p>
  <p id="227">
    <s id="227:1">མཆོག་དང༌། གཙོ་བོ་དང༌། ཁྱད་པར་དུ་འཕགས་པ་དང༌། དམ་པ་དང༌། </s>
  </p>
  <p id="228">
    <s id="228:1">དག་པ་དང༌། གྲོལ་བ་དང༌། ངེས་པར་འཛིན་པར་བྱེད་པ་དང༌། </s>
  </p>
  <p id="229">
    <s id="229:1">ནེམ་ནུར་དང༌། ཡིད་གཉིས་དང༌། ཐེ་ཚོམ་དུ་ཤེས་པར་འགྱུར་ཞིང༌། </s>
  </p>
  <p id="230">
    <s id="230:1">ཆགས་པ་དང༌། སྡང་བ་དང༌། རློམ་པ་དང༌། རྨོངས་པར་འགྱུར་རོ་ཞེས་གང་གསུངས་པ་དེར་ཡང་འདི་སྐད་དུ་འདི་ནི་གནས་ཡོད་དོ། །</s>
  </p>
  <p id="231">
    <s id="231:1">འདི་ནི་གཞི་ཡོད་དོ་ཞེས་འབྱུང་བར་འགྱུར་བ་ཞིག་ན། དེ་སྐད་ཀྱང་མི་འབྱུང་སྟེ། དེ་ལྟ་བས་ན་འདི་ནི་དེའི་དོན་མ་ཡིན་ནོ། །</s>
  </p>
  <p id="232">
    <s id="232:1">ཅི་རྣམ་པ་བཅུ་དྲུག་པོ་འདི་དག་མིང་གི་སྒོ་ནས་སམ། འོན་ཏེ་རྫས་སུ་ཞེ་ན། </s>
  </p>
  <p id="233">
    <s id="233:1">ཁ་ཅིག་ན་རེ་རྫས་སུ་ནི་བདུན་ཡིན་ལ་མིང་གི་སྒོ་ནས་ནི་བཅུ་དྲུག་ཡིན་ཏེ། ཀུན་འབྱུང་དང༌། འགོག་པ་དང༌། ལམ་རྣམས་རྫས་སུ་རེ་རེ་ཡིན་པའི་ཕྱིར་རོ་ཞེས་ཟེར་རོ། །</s>
  </p>
  <p id="234">
    <s id="234:1">འདི་སྐད་དུ་བརྗོད་དེ་</s>
  </p>
  <p id="235">
    <s id="235:1">རྫས་སུ་རྣམ་པ་བཅུ་དྲུག་གོ། །</s>
  </p>
  <p id="236">
    <s id="236:1">དེ་ལ་རྐྱེན་ལ་རག་ལུས་པའི་ཕྱིར་མི་རྟག་པའོ། །</s>
  </p>
  <p id="237">
    <s id="237:1">གནོད་པའི་བདག་ཉིད་ཡིན་པའི་ཕྱིར་སྡུག་བསྔལ་བའོ། །</s>
  </p>
  <p id="238">
    <s id="238:1">བདག་གིར་ལྟ་བའི་མི་མཐུན་པའི་ཕྱོགས་ཀྱིས་སྟོང་པའོ། །</s>
  </p>
  <p id="239">
    <s id="239:1">བདག་ཏུ་ལྟ་བའི་མི་མཐུན་པའི་ཕྱོགས་ཀྱིས་བདག་མེད་པའོ། །</s>
  </p>
  <p id="240">
    <s id="240:1">ས་བོན་གྱི་ཆོས་ཀྱི་ཚུལ་གྱིས་རྒྱུའོ། །</s>
  </p>
  <p id="241">
    <s id="241:1">འབྱུང་བའི་ཆོས་ཀྱི་ཚུལ་གྱིས་ཀུན་འབྱུང་བའོ། །</s>
  </p>
  <p id="242">
    <s id="242:1">འབྲེལ་བའི་ཚུལ་གྱིས་རབ་ཏུ་སྐྱེ་བའོ། །</s>
  </p>
  <p id="243">
    <s id="243:1">མངོན་པར་སྒྲུབ་པའི་དོན་གྱིས་ནི་རྐྱེན་ཏེ། དཔེར་ན་འཇིམ་པའི་གོང་བུ་དང་ཐལ་ཞར་དང་འཁོར་ལོ་དང་ཐག་གུ་དང་ཆུ་རྣམས་འདུས་པ་ལས་བུམ་པ་མངོན་པར་གྲུབ་པ་དེ་བཞིན་ནོ། །</s>
  </p>
  <p id="244">
    <s id="244:1">ཕུང་པོ་ཞིག་པའི་ཕྱིར་འགོག་པའོ། །</s>
  </p>
  <p id="245">
    <s id="245:1">མེ་གསུམ་ཞི་བའི་ཕྱིར་ཞི་བའོ། །</s>
  </p>
  <p id="246">
    <s id="246:1">འཚེ་བ་མེད་པའི་ཕྱིར་གྱ་ནོམ་པའོ། །</s>
  </p>
  <p id="247">
    <s id="247:1">སྐྱོན་ཐམས་ཅད་དང་བྲལ་བའི་ཕྱིར་ངེས་པར་འབྱུང་བའོ། །</s>
  </p>
  <p id="248">
    <s id="248:1">བགྲོད་པའི་དོན་གྱིས་ལམ་མོ། །</s>
  </p>
  <p id="249">
    <s id="249:1">རིགས་པ་དང་ལྡན་པའི་ཕྱིར་རིགས་པའོ། །</s>
  </p>
  <p id="250">
    <s id="250:1">ཡང་དག་པར་བསྒྲུབ་པའི་དོན་གྱིས་སྒྲུབ་པའོ། །</s>
  </p>
  <p id="251">
    <s id="251:1">ཤིན་ཏུ་ཡང་དག་པར་འདའ་བར་བྱེད་པའི་ཕྱིར་ངེས་པར་འབྱིན་པར་བྱེད་པའོ། །</s>
  </p>
  <p id="252">
    <s id="252:1">ཡང་ན་གཏན་དུ་བ་མ་ཡིན་པའི་ཕྱིར་མི་རྟག་པའོ། །</s>
  </p>
  <p id="253">
    <s id="253:1">ཁུར་ལྟ་བུར་གྱུར་པའི་ཕྱིར། སྡུག་བསྔལ་བའོ། །</s>
  </p>
  <p id="254">
    <s id="254:1">ནང་གི་སྐྱེས་བུ་དང་བྲལ་བའི་ཕྱིར་སྟོང་པའོ། །</s>
  </p>
  <p id="255">
    <s id="255:1">འདོད་དགུར་བྱེད་པ་མེད་པའི་ཕྱིར་བདག་མེད་པའོ། །</s>
  </p>
  <p id="256">
    <s id="256:1">འོང་བའི་ཚུལ་གྱིས་རྒྱུའོ། །</s>
  </p>
  <p id="257">
    <s id="257:1">འབྱུང་བའི་ཚུལ་གྱིས་ཀུན་འབྱུང་བའོ། །</s>
  </p>
  <p id="258">
    <s id="258:1">འཕེལ་བའི་ཚུལ་གྱིས་རབ་ཏུ་སྐྱེ་བའོ། །</s>
  </p>
  <p id="259">
    <s id="259:1">སོ་སོར་འབྲད་བའི་ཚུལ་གྱིས་རྐྱེན་ནོ། །</s>
  </p>
  <p id="260">
    <s id="260:1">འབྲེལ་བ་མེད་པས་འབྲེལ་པ་ཞིག་པའི་ཕྱིར་འགོག་པའོ། །</s>
  </p>
  <p id="261">
    <s id="261:1">འདུས་བྱས་ཀྱི་མཚན་ཉིད་གསུམ་དང་འབྲལ་བའི་ཕྱིར་ཞི་བའོ། །</s>
  </p>
  <p id="262">
    <s id="262:1">དགེ་བའི་ཕྱིར་གྱ་ནོམ་པའོ། །</s>
  </p>
  <p id="263">
    <s id="263:1">ཡིད་བརྟན་པའི་མཆོག་ཡིན་པའི་ཕྱིར་ངེས་པར་འབྱུང་བའོ། །</s>
  </p>
  <p id="264">
    <s id="264:1">ལམ་ངན་པའི་མི་མཐུན་པའི་ཕྱོགས་ཀྱིས་ལམ་མོ། །</s>
  </p>
  <p id="265">
    <s id="265:1">རིགས་པ་མ་ཡིན་པའི་མི་མཐུན་པའི་ཕྱོགས་ཀྱིས་རིགས་པའོ། །</s>
  </p>
  <p id="266">
    <s id="266:1">མྱ་ངན་ལས་འདས་པའི་གྲོང་དང༌། མི་འགལ་བའི་དོན་གྱིས་སྒྲུབ་པའོ། །</s>
  </p>
  <p id="267">
    <s id="267:1">སྲིད་པ་ཐམས་ཅད་ཀྱི་གཉེན་པོ་ཡིན་པའི་ཕྱིར་ངེས་པར་འབྱིན་པར་བྱེད་པའོ། །</s>
  </p>
  <p id="268">
    <s id="268:1">ཇི་ལྟར་འདོད་པ་བརྗོད་པར་བྱ་སྟེ་སྐྱེ་བ་དང་འཇིག་པའི་ཆོས་ཅན་ཡིན་པའི་ཕྱིར་མི་རྟག་པའོ། །</s>
  </p>
  <p id="269">
    <s id="269:1">མི་མཐུན་པར་གྱུར་པའི་ཕྱིར་སྡུག་བསྔལ་བའོ། །</s>
  </p>
  <p id="270">
    <s id="270:1">བདག་དང་བྲལ་བའི་ཕྱིར་སྟོང་པའོ། །</s>
  </p>
  <p id="271">
    <s id="271:1">བདག་ཉིད་ཀྱིས་བདག་མ་ཡིན་པའི་ཕྱིར་བདག་མེད་པའོ། །</s>
  </p>
  <p id="272">
    <s id="272:1">རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་ཉིད་ནི་གང་མདོ་ལས་ཉེ་བར་ལེན་པའི་ཕུང་པོ་ལྔ་པོ་འདི་དག་ནི་འདུན་པའི་རྩ་བ་ཅན། </s>
  </p>
  <p id="273">
    <s id="273:1">འདུན་པ་ལས་ཀུན་འབྱུང་བ། འདུན་པ་དང་འདྲ་བ། འདུན་པ་ལས་རབ་ཏུ་སྐྱེ་བ་དག་ཡིན་ནོ་ཞེས་གསུངས་པ་ཁོ་ན་ཡིན་ཏེ། </s>
  </p>
  <p id="274">
    <s id="274:1">རབ་ཏུ་སྐྱེ་བ་ཞེས་བྱ་བའི་སྒྲ་ཐ་མར་གདོན་བ་འབའ་ཞིག་ཏུ་ཟད་དོ། །</s>
  </p>
  <p id="275">
    <s id="275:1">ཡང་འདི་དག་ལ་ཁྱད་པར་ཅི་ཡོད་ཅེ་ན།</s>
  </p>
  <p id="276">
    <s id="276:1"> འདུན་པ་ནི་རྣམ་པ་བཞི་སྟེ། ངའོ་སྙམ་པ་ནི་བྱེ་བྲག་མེད་པར་ལུས་པ་འདུན་པ་ཡིན་ནོ། །</s>
  </p>
  <p id="277">
    <s id="277:1">གྱུར་ཅིག་སྙམ་པ་ནི་བྱེ་བྲག་ཏུ་མེད་པར་ཡང་སྲིད་པ་ལ་འདུན་པ་ཡིན་ནོ། །</s>
  </p>
  <p id="278">
    <s id="278:1">འདི་ལྟ་བུར་གྱུར་ཅིག་སྙམ་པ་ནི། བྱེ་བྲག་ཏུ་ཡང་སྲིད་པ་ལ་འདུན་པ་ཡིན་ནོ། །</s>
  </p>
  <p id="279">
    <s id="279:1">བཞི་པ་ནི་ཉིང་མཚམས་སྦྱོར་བའི་འཆིང་བ་ལ་འདུན་པ་ཡིན་ནོ། །</s>
  </p>
  <p id="280">
    <s id="280:1">ཡང་ན་ལས་མངོན་པར་འདུ་བྱེད་པ་ལ་འདུན་པ་ཡིན་ནོ། །</s>
  </p>
  <p id="281">
    <s id="281:1">དེ་ལ་དང་པོ་ནི་སྡུག་བསྔལ་གྱི་དང་པོའི་རྒྱུ་ཡིན་པའི་ཕྱིར་རྩ་བའི་རྒྱུ་ཡིན་ཏེ། འབྲས་བུའི་ས་བོན་བཞིན་ནོ། །</s>
  </p>
  <p id="282">
    <s id="282:1">གཉིས་པ་ནི་ཀུན་འབྱུང་བ་ཡིན་ཏེ། དེས་དེ་ཡང་དག་པར་འགྲུབ་པའི་ཕྱིར། འབྲས་བུའི་མྱུ་གུ་ལ་སོགས་པ་སྐྱེ་བ་བཞིན་ནོ། །</s>
  </p>
  <p id="283">
    <s id="283:1">གསུམ་པ་ནི་དེ་དང་འདྲ་བའི་སྡུག་བསྔལ་གྱི་རྐྱེན་ཡིན་ཏེ། འབྲས་བུའི་ཞིང་དང་ཆུ་དང་ལུད་ལ་སོགས་པ་བཞིན་ནོ། །</s>
  </p>
  <p id="284">
    <s id="284:1">ཞིང་ལ་སོགས་པའི་དབང་གིས་ནི་འབྲས་བུའི་དྲི་དང་རོ་དང༌། ནུས་པ་དང༌།སྨིན་པ་དང་མཐུ་དང་ལྡན་པར་འགྱུར་རོ། །</s>
  </p>
  <p id="285">
    <s id="285:1">བཞི་པ་ནི་རབ་ཏུ་སྐྱེ་བ་སྟེ། དེ་ཁོ་ན་ལས་དེ་སྐྱེ་བའི་ཕྱིར་འབྲས་བུའི་ཐ་མ་མེ་ཏོག་བཞིན་ནོ། །</s>
  </p>
  <p id="286">
    <s id="286:1">ཡང་ན་སྲེད་པ་རྣམ་པར་སྤྱད་པ་རྣམས་ཀྱི་འདུན་པ་བཞི་ནི་སྲེད་པའི་བྱེ་བྲག་རྣམས་ལས་ལྔ་ཚན་གཉིས་དང༌། བཞི་ཚན་གཉིས་ཡིན་ཏེ། </s>
  </p>
  <p id="287">
    <s id="287:1">དགེ་སློང་དག་ངའོ་སྙམ་པ་ཡོད་ན་ང་འདི་ལྟ་བུའོ་སྙམ་པ་འབྱུང་བར་འགྱུར་ཞིང༌། </s>
  </p>
  <p id="288">
    <s id="288:1">ང་ནི་འདི་འདྲའོ་སྙམ་པ་དང༌། </s>
  </p>
  <p id="289">
    <s id="289:1">ང་དེ་ལྟ་མ་ཡིན་ནོ་སྙམ་པ་དང༌། </s>
  </p>
  <p id="290">
    <s id="290:1">ང་བཟང་ངོ་སྙམ་པ་དང༌། </s>
  </p>
  <p id="291">
    <s id="291:1">ང་ངན་ནོ་སྙམ་པ་འབྱུང་བར་འགྱུར་རོ། །</s>
  </p>
  <p id="292">
    <s id="292:1">དེ་ལ་འབྱུང་བར་འགྱུར་བར་བྱའོ་སྙམ་པར་འགྱུར་ཞིང༌། </s>
  </p>
  <p id="293">
    <s id="293:1">དེ་ལ་འབྱུང་བར་འགྱུར་བར་མི་བྱའོ་སྙམ་པ་དང༌། </s>
  </p>
  <p id="294">
    <s id="294:1">འདི་ལྟ་བུར་འབྱུང་བར་འགྱུར་བར་བྱའོ་སྙམ་པ་དང༌། </s>
  </p>
  <p id="295">
    <s id="295:1">འདི་འདྲ་བར་འབྱུང་བར་འགྱུར་བར་བྱའོ་སྙམ་པ་དང༌། </s>
  </p>
  <p id="296">
    <s id="296:1">དེ་ལྟ་མ་ཡིན་པར་འབྱུང་བར་འགྱུར་བར་བྱའོ་སྙམ་པ་འབྱུང་བར་འགྱུར་རོ། །</s>
  </p>
  <p id="297">
    <s id="297:1">དེ་ལ་གྱུར་ཅིག་སྙམ་པ་འབྱུང་བར་འགྱུར་ཞིང༌། </s>
  </p>
  <p id="298">
    <s id="298:1">དེ་ལ་འདི་ལྟ་བུར་གྱུར་ཅིག་སྙམ་པ་དང༌། </s>
  </p>
  <p id="299">
    <s id="299:1">དེ་འདྲ་བར་གྱུར་ཅིག་སྙམ་པ་དང༌། </s>
  </p>
  <p id="300">
    <s id="300:1">དེ་ལྟ་མ་ཡིན་པར་གྱུར་ཅིག་སྙམ་པ་དང༌། </s>
  </p>
  <p id="301">
    <s id="301:1">གྱུར་ཀྱང་ཅི་མ་རུང་སྙམ་པ་དང༌། </s>
  </p>
  <p id="302">
    <s id="302:1">འདི་ལྟ་བུར་གྱུར་ཀྱང་ཅི་མ་རུང་སྙམ་པ་དང༌། </s>
  </p>
  <p id="303">
    <s id="303:1">འདི་འདྲ་བར་གྱུར་ཀྱང་ཅི་མ་རུང་སྙམ་པ་དང༌། </s>
  </p>
  <p id="304">
    <s id="304:1">དེ་ལྟ་མ་ཡིན་པར་གྱུར་ཀྱང་ཅི་མ་རུང་སྙམ་པ་འབྱུང་བར་འགྱུར་རོ་ཞེས་གསུངས་པ་ཡིན་ནོ། །</s>
  </p>
  <p id="305">
    <s id="305:1">འཇུག་པ་མེད་པའི་ཕྱིར་འགོག་པའོ། །</s>
  </p>
  <p id="306">
    <s id="306:1">སྡུག་བསྔལ་མེད་པའི་ཕྱིར་ཞི་བ་སྟེ། དགེ་སློང་དག་དེ་ལྟར་ན་འདུ་བྱེད་རྣམས་ནི་སྡུག་བསྔལ་བའོ། །</s>
  </p>
  <p id="307">
    <s id="307:1">མྱ་ངན་ལས་འདས་པ་ནི་ཞི་བའོ་ཞེས་གསུངས་པའི་ཕྱིར་རོ། །</s>
  </p>
  <p id="308">
    <s id="308:1">གོང་ན་མེད་པའི་ཕྱིར་གྱ་ནོམ་པའོ། །</s>
  </p>
  <p id="309">
    <s id="309:1">ཡང་ཕྱིར་མི་ལྡོག་པའི་ཕྱིར་ངེས་པར་འབྱུང་བའོ། །</s>
  </p>
  <p id="310">
    <s id="310:1">ལམ་ལྟ་བུར་གྱུར་པའི་ཕྱིར་ལམ་མོ། །</s>
  </p>
  <p id="311">
    <s id="311:1">ཡང་དག་པ་ཇི་ལྟ་བཞིན་དུ་ཞུགས་པའི་ཕྱིར་རིགས་པའོ། །</s>
  </p>
  <p id="312">
    <s id="312:1">སོ་སོར་ངེས་པའི་ཕྱིར་སྒྲུབ་བ་སྟེ། ཇི་སྐད་དུ་མཐོང་བ་རྣམ་པར་དག་པར་བྱ་བའི་ཕྱིར་འདི་ལམ་ཡིན་གྱི་གཞན་ནི་མེད་དོ་ཞེས་གསུངས་པ་ལྟ་བུའོ། །</s>
  </p>
  <p id="313">
    <s id="313:1">གཏན་དུ་ངེས་པར་འབྱུང་བར་བྱེད་པའི་ཕྱིར་ངེས་པར་འབྱིན་པའོ། །</s>
  </p>
  <p id="314">
    <s id="314:1">ཡང་ན་རྟག་པ་དང༌། བདེ་བ་དང༌། བདག་གི་དང༌། བདག་ཏུ་ལྟ་པ་སྤྱད་པ་རྣམས་ཀྱི་གཉེན་པོར་གོ་རིམས་བཞིན་དུ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པ་དག་ཡིན་ནོ། །</s>
  </p>
  <p id="315">
    <s id="315:1">རྒྱུ་མེད་པ་དང༌། རྒྱུ་གཅིག་པུ་དང༌། འགྱུར་བ་དང༌། བློ་སྔར་བཏང་བ་དང༌། ལྟ་བ་སྤྱད་པ་རྣམས་ཀྱི་གཉེན་པོར་གོ་རིམས་བཞིན་དུ་རྒྱུ་དང༌། ཀུན་འབྱུང་བ་དང༌། རབ་ཏུ་སྐྱེ་བ་དང༌། རྐྱེན་གྱི་རྣམ་པ་དག་ཡིན་ནོ། །</s>
  </p>
  <p id="316">
    <s id="316:1">ཐར་པ་མེད་དོ་སྙམ་དུ་ལྟ་བ་སྤྱད་པ་རྣམས་ཀྱི་གཉེན་པོར་འགོག་པའི་རྣམ་པ་ཡིན་ནོ། །</s>
  </p>
  <p id="317">
    <s id="317:1">སྡུག་བསྔལ་ལ་ཐར་པ་ཡིན་ནོ་སྙམ་དུ་ལྟ་བ་སྤྱད་པ་རྣམས་ཀྱི་གཉེན་བོར་ཞི་བའི་རྣམ་པ་ཡིན་ནོ། །</s>
  </p>
  <p id="318">
    <s id="318:1">བསམ་གཏན་གྱི་བདེ་བ་གྱ་ནོམ་པ་ཡིན་པར་ལྟ་བ་སྤྱད་པ་རྣམས་ཀྱི་གཉེན་པོར་གྱ་ནོམ་པ་ཡིན་ནོ། །</s>
  </p>
  <p id="319">
    <s id="319:1">ཡང་དང་ཡང་ཡོངས་སུ་ཉམས་བར་འགྱུར་བའི་སྒོ་ནས་ཐར་བ་ནི་གཏན་དུ་མ་ཡིན་ནོ་སྙམ་དུ་ལྟ་བ་སྤྱད་པ་རྣམས་ཀྱི་གཉེན་པོར་ངེས་པར་འབྱུང་བའི་རྣམ་པ་ཡིན་ནོ། །</s>
  </p>
  <p id="320">
    <s id="320:1">ལམ་མེད་དོ་སྙམ་པ་དང༌། ལམ་འདི་ཡིན་ནོ་སྙམ་པ་དང༌། གཞན་ཡང་ལམ་ཡིན་ནོ་སྙམ་པ་དང༌། ལམ་འདི་ཡང་ལྷག་གོ་སྙམ་དུ་ལྟ་བར་སྤྱད་པ་རྣམས་ཀྱི་གཉེན་པོར་གོ་རིམས་བཞིན་དུ་ལམ་དང༌། རེགས་པ་དང༌། སྒྲུབ་པ་དང༌། དེས་པར་འབྱིན་པའི་རྣམ་པ་དག་ཡིན་ནོ། །</s>
  </p>
  <p id="321">
    <s id="321:1">རྣམ་པ་ཞེས་བྱ་བའི་ཆོས་འདི་ཅི་ཞེ་ན། </s>
  </p>
  <p id="322">
    <s id="322:1">རྣམ་པ་ཤེས་རབ། </s>
  </p>
  <p id="323">
    <s id="323:1">དེ་ལྟ་ན་ནི་འོ་ན་ཤེས་རབ་གཞན་དང་མཚུངས་པར་མི་ལྡན་པའི་ཕྱིར། ཤེས་རབ་རྣམ་པ་དང་བཅས་པར་མི་འགྱུར་གྱི། </s>
  </p>
  <p id="324">
    <s id="324:1">འདི་ལྟར་རྣམ་པ་ནི་སེམས་དང་སེམས་ལས་བྱུང་བ་ཐམས་ཅད་ཀྱི་དམིགས་པ་འཛིན་པའི་བྱེ་བྲག་ནི་རྣམ་པ་ཡིན་ནོ་ཞེས་བྱ་བ་ནི་རིགས་པར་འགྱུར་རོ། །</s>
  </p>
  <p id="325">
    <s id="325:1">ཡང་ཅི་ཤེས་རབ་ཁོ་ནས་འཛིན་པར་བྱེད་དམ་ཞེ་ན། </s>
  </p>
  <p id="326">
    <s id="326:1">སྨྲས་བམ་ཡིན་ནོ། །</s>
  </p>
  <p id="327">
    <s id="327:1">འོན་ཇི་ལྟ་བུ་ཞེ་ན། </s>
  </p>
  <p id="328">
    <s id="328:1">དེ་དང་བཅས་པའི་དམིགས་པ་དང་བཅས་པས་འཛིན་པར་བྱེད། </s>
  </p>
  <p id="329">
    <s id="329:1">ཤེས་རབ་དང༌། དམིགས་པ་དང་བཅས་པའི་ཆོས་གཞན་ཐམས་ཅད་ཀྱིས་ཀྱང་འཛིན་པར་བྱེད་དོ། །</s>
  </p>
  <p id="330">
    <s id="330:1">ཡོད་པ་ཐམས་ཅད་གཟུང་བྱ་ཡིན། །</s>
  </p>
  <p id="331">
    <s id="331:1">གང་ཅི་ཡོད་ཀྱང་རུང་ཐམས་ཅད་གཟུང་བར་བྱ་བ་ཡིན་ནོ། །དེ་ལྟར་བྱས་ན་ཤེས་རབ་ནི་རྣམ་པ་ཡང་ཡིན། འཛིན་པར་བྱེད་པ་ཡང་ཡིན། གཟུང་བར་བྱ་བ་ཡང་ཡིན་ནོ། །</s>
  </p>
  <p id="332">
    <s id="332:1">དམིགས་པ་དང་བཅས་པ་གཞན་ནི་འཛིན་པར་བྱེད་པ་དང༌། གཟུང་བར་བྱ་བ་ཡིན་ནོ། །</s>
  </p>
  <p id="333">
    <s id="333:1">དམིགས་པ་མེད་པ་རྣམས་ནི་གཟུང་བར་བྱ་བ་ཁོ་ན་ཡིན་ནོ། །</s>
  </p>
  <p id="334">
    <s id="334:1">འདི་མན་ཆད་ནི་ཤེས་པ་བཅུ་པོ་འདི་དག་གི་དགེ་བ་ལ་སོགས་པའི་བྱེ་བྲག་བསྟན་པར་བྱ་སྟེ། </s>
  </p>
  <p id="335">
    <s id="335:1">དང་པོ་རྣམ་གསུམ་གཞན་རྣམས་དགེ །</s>
  </p>
  <p id="336">
    <s id="336:1">ཀུན་རྫོབ་ཤེས་པ་ནི་ཚིགས་སུ་བཅད་པའི་དང་པོ་ནི་ཡོད་པའི་ཕྱིར་དང་པོ་སྟེ། དེ་ནི་དགེ་བ་དང་མི་དགེ་བ་དང༌། ལུང་དུ་མ་བསྟན་པ་དང་རྣམ་པ་གསུམ་ཡིན་ནོ། །</s>
  </p>
  <p id="337">
    <s id="337:1">ཤེས་པ་གཞན་དགུ་ནི་དགེ་བ་ཁོ་ན་ཡིན་ནོ། །</s>
  </p>
  <p id="338">
    <s id="338:1">དང་པོ་ས་རྣམས་ཐམས་ཅད་ན། </s>
  </p>
  <p id="339">
    <s id="339:1">འདོད་པའི་ཁམས་ནས་སྲིད་པའི་རྩེ་མོའི་བར་ན་ཡོད་དོ། །</s>
  </p>
  <p id="340">
    <s id="340:1">དྲུག་ན་ཆོས་ཤེས་བྱ། </s>
  </p>
  <p id="341">
    <s id="341:1">ཆོས་ཤེས་པ་ནི་བསམ་གཏན་བཞི་དང༌། མི་ལྕོགས་པ་མེད་བ་དང༌། བསམ་གཏན་ཁྱད་པར་ཅན་ན་ཡོད་དོ། །</s>
  </p>
  <p id="342">
    <s id="342:1">དགུ་ན་རྗེས་ཤེས་བྱ་བ།</s>
  </p>
  <p id="343">
    <s id="343:1">རྗེས་སུ་ཤེས་པ་ནི་ས་དྲུག་པོ་དེ་དག་ཉིད་དང་གཟུགས་མེད་པ་གསུམ་ན་ཡོད་དོ། །</s>
  </p>
  <p id="344">
    <s id="344:1">དེ་བཞིན་དུ་དྲུག །</s>
  </p>
  <p id="345">
    <s id="345:1">སྡུག་བསྔལ་དང༌། ཀུན་འབྱུང་དང༌། འགོག་བ་དང༌། ལམ་དང༌། ཟད་པ་དང༌། མི་སྐྱེ་བ་ཤེས་པ་རྣམས་ཀྱང་བྱེ་བྲག་མེད་བར་ནི་ས་དགུ་པོ་དེ་དག་ཉིད་ན་ཡོད་དོ། །</s>
  </p>
  <p id="346">
    <s id="346:1">དབྱེ་བ་ནི་ཆོས་ཤེས་པས་བསྡུས་པ་རྣམས་ནི་ས་དྲུག་ན་ཡོད་དོ།།</s>
  </p>
  <p id="347">
    <s id="347:1">རྗེས་སུ་ཤེས་པས་བསྡུས་པ་རྣམས་ནི་ས་དགུ་ན་ཡོད་དོ། །</s>
  </p>
  <p id="348">
    <s id="348:1">གཞན་ཡིད་ཤེས་པ་བསམ་གཏན་བཞི། །</s>
  </p>
  <p id="349">
    <s id="349:1">ཕ་རོལ་གྱི་སེམས་ཤེས་པ་ནི་བསམ་གཏན་བཞི་ཁོ་ན་ན་ཡོད་ཀྱི་གཞན་ན་མེད་དོ། །</s>
  </p>
  <p id="350">
    <s id="350:1">དེ་ན་འདོད་དང་གཟུགས་རྟེན་ཅན། །</s>
  </p>
  <p id="351">
    <s id="351:1">ཕ་རོལ་གྱི་སེམས་ཤེས་པ་དེ་ནི་འདོད་པ་དང་གཟུགས་ཀྱི་ཁམས་དག་ཏུ་མངོན་སུམ་དུ་བྱེད་དོ། །</s>
  </p>
  <p id="352">
    <s id="352:1">ཆོས་ཤེས་བྱ་བ་འདོད་རྟེན་ཅན། །</s>
  </p>
  <p id="353">
    <s id="353:1">ཆོས་ཤེས་པ་ནི་འདོད་པའི་ཁམས་ཀྱི་རྟེན་ཅན་ཁོ་ན་ཡིན་གྱི། གཟུགས་དང་གཟུགས་མེད་པའི་ཁམས་དག་ཏུ་ནི་མངོན་སུམ་དུ་མི་བྱེད་དོ། །</s>
  </p>
  <p id="354">
    <s id="354:1">ཁམས་གསུམ་པ་ཡི་རྟེན་ཅན་གཞན། །</s>
  </p>
  <p id="355">
    <s id="355:1">གཞན་གང་ཞེ་ན༑ ཕ་རོལ་གྱི་སེམས་ཤེས་པ་དང༌། ཆོས་ཤེས་པ་མ་གཏོགས་པའོ། །ས་དག་དང་རྟེན་བཤད་ཟིན་ཏོ། །</s>
  </p>
  <p id="356">
    <s id="356:1">དྲན་པ་ཉེ་བར་གཞག་པ་རྣམས་ཀྱིས་བསྡུས་པ་བརྗོད་པར་བྱ་སྟེ། དེ་སྨྲས་པ། </s>
  </p>
  <p id="357">
    <s id="357:1">འགོག་བློ་དྲན་པ་ཉེར་གཞག་པ། །གཅིག་སྟེ་བློ་དང་ཤེས་རབ་དང༌། །ཤེས་པ་ཞེས་བྱ་བ་ནི་རྣམ་གྲངས་ཡིན་ནོ། །</s>
  </p>
  <p id="358">
    <s id="358:1">འགོག་པ་ཤེས་པ་ནི་གཅིག་སྟེ། ཆོས་དྲན་པ་ཉེ་བར་གཞག་པ་ཡིན་ནོ། །</s>
  </p>
  <p id="359">
    <s id="359:1">ཕ་རོལ་གྱི་སེམས་བློ་ནི་གསུམ་མོ། །</s>
  </p>
  <p id="360">
    <s id="360:1">ཕ་རོལ་གྱི་སེམས་ཤེས་པ་ནི་གསུམ་སྟེ། ཚོར་བ་དང༌། སེམས་དང༌། ཆོས་དྲན་བ་ཉེ་བར་གཞག་པ་རྣམས་ཡིན་ནོ། །</s>
  </p>
  <p id="361">
    <s id="361:1">ལྷག་མ་བཞི་ཡིན་ནོ། །</s>
  </p>
  <p id="362">
    <s id="362:1">འགོག་པ་དང༌། ཕ་རོལ་གྱི་སེམས་ཤེས་པ་དག་ལས་གཞན་པའི་ཤེས་པ་རྣམས་ནི་དྲན་པ་ཉེ་བར་གཞག་པ་བཞི་ཆར་ཡིན་ནོ། །</s>
  </p>
  <p id="363">
    <s id="363:1">ཤེས་པ་གང་གིས་དམིགས་པ་ཤེས་པ་དུ་ཞིག་ཡིན་ཞེ་ན། </s>
  </p>
  <p id="364">
    <s id="364:1">ཆོས་བློའི་སྤྱོད་ཡུལ་དགུ་ཡིན་ནོ། །</s>
  </p>
  <p id="365">
    <s id="365:1">ཆོས་ཤེས་པའི་དམིགས་པ་ནི་ཤེས་པ་དགུ་ཡིན་ཏེ༑ རྗེས་སུ་ཤེས་པ་མ་གཏོགས་སོ། །</s>
  </p>
  <p id="366">
    <s id="366:1">ལམ་རྗེས་བློ་ཡི་དགུ་ཡིན་ནོ། །</s>
  </p>
  <p id="367">
    <s id="367:1">རྗེས་སུ་ཤེས་པའི་དམིགས་པ་ཡང་ཤེས་པ་དགུ་ཡིན་ཏེ། ཆོས་ཤེས་པ་མ་གཏོགས་སོ། །</s>
  </p>
  <p id="368">
    <s id="368:1">ལམ་ཤེས་པའི་དམིགས་པ་ཡང་དགུ་ཡིན་ཏེ། ཀུན་རྫོབ་ཤེས་པ་མ་གཏོགས་སོ། །</s>
  </p>
  <p id="369">
    <s id="369:1">སྡུག་བསྔལ་རྒྱུ་བློའི་གཉིས་ཡིན་ནོ༑ སྡུག་བསྔལ་དང་ཀུན་འབྱུང་ཤེས་པ་དག་གི་དམིགས་པ་དག་ནི་གཉིས་ཏེ། ཀུན་རྫོབ་དང་གཞན་གྱི་སེམས་ཤེས་པ་ཡིན་ནོ། །</s>
  </p>
  <p id="370">
    <s id="370:1">བཞི་ཡི་བཅུ་ཡིན། </s>
  </p>
  <p id="371">
    <s id="371:1">ཀུན་རྫོབ་ཤེས་པ་དང༌། གཞན་གྱི་སེམས་ཤེས་པ་དང༌། ཟད་པ་ཤེས་པ་དང༌། མི་སྐྱེ་བ་ཤེས་པ་རྣམས་ཀྱི་དམིགས་པ་ནི་ཤེས་པ་བཅུ་ཆར་ཡང་ཡིན་ནོ། །</s>
  </p>
  <p id="372">
    <s id="372:1">གཅིག་གི་མིན། </s>
  </p>
  <p id="373">
    <s id="373:1">འགོག་པ་ཤེས་པ་ནི་གཅིག་ཕུའི་དམིགས་པ་ནི་ཤེས་པ་མ་ཡིན་པ་ཉིད་དོ། །</s>
  </p>
  <p id="374">
    <s id="374:1">ཆོས་བཅུ་དག་ནི་སྦྱར་བར་བྱ། </s>
  </p>
  <p id="375">
    <s id="375:1">བཅུ་གང་དག་ཅེ་ན། </s>
  </p>
  <p id="376">
    <s id="376:1">ཁམས་གསུམ་པ་དང་དྲི་མེད་ཆོས། །འདུས་མ་བྱས་རྣམས་གཉིས་གཉིས་སོ། །</s>
  </p>
  <p id="377">
    <s id="377:1">ཆོས་འདུས་བྱས་རྣམས་ལ་འདོད་པ་དང༌། གཟུགས་དང་གཟུགས་མེད་བ་ན་སྤྱོད་པ་དང༌། ཟག་པ་མེད་པ་རྣམས་མཚུངས་པར་ལྡན་པ་དང་ལྡན་པ་མ་ཡིན་པའི་བྱེ་བྲག་གིས་རྣམ་པ་བརྒྱད་དུ་བྱའོ། །</s>
  </p>
  <p id="378">
    <s id="378:1">འདུས་མ་བྱས་རྣམས་ལ་དགེ་བ་དང༌། ལུང་དུ་མ་བསྟན་པའི་བྱེ་བྲག་གིས་རྣམ་བ་གཉིས་སུ་བྱའོ། །</s>
  </p>
  <p id="379">
    <s id="379:1">ཆོས་བཅུ་པོ་འདི་དག་ཇི་ལྟར་སྦྱར་བར་བྱ་ཞེ་ན། </s>
  </p>
  <p id="380">
    <s id="380:1">ཤེས་པ་གང་གིས་དམིགས་པ་དུ་ཞིག་ཡིན་ཞེས་སྦྱར་བར་བྱ་སྟེ། </s>
  </p>
  <p id="381">
    <s id="381:1">དེ་ལ་ཀུན་རྫོབ་ཤེས་པའི་དམིགས་པ་ནི་ཆོས་བཅུ་པོ་ཐམས་ཅད་ཡིན་ནོ། །</s>
  </p>
  <p id="382">
    <s id="382:1">ཆོས་ཤེས་པ་ནི་ལྔ་སྟེ། འདོད་པ་ན་སྤྱོད་པ་དང༌། ཟག་པ་མེད་པ་དང༌། གཞི་དང༌། འདུས་མ་བྱས་དགེ་བ་ཡིན་ནོ། །</s>
  </p>
  <p id="383">
    <s id="383:1">རྗེས་སུ་ཤེས་པ་ནི་བདུན་ཏེ། གཟུགས་དང་གཟུགས་མེད་པ་ན་སྤྱོད་པ་དང༌། ཟག་པ་མེད་པ་དང༌། དྲུག་དང༌། འདུས་མ་བྱས་དགེ་བ་ཡིན་ནོ། །</s>
  </p>
  <p id="384">
    <s id="384:1">སྡུག་བསྔལ་དང༌། ཀུན་འབྱུང་ཤེས་པ་དག་གི་ནི་དྲུག་སྟེ། འདོད་པ་དང༌། གཟུགས་དང༌། གཟུགས་མེད་པ་ན་སྤྱོད་པ་རྣམས་ཡིན་ནོ། །</s>
  </p>
  <p id="385">
    <s id="385:1">འགོག་པ་ཤེས་པའི་ནི་གཅིག་སྟེ། འདུས་མ་བྱས་དགེ་བ་ཁོ་ན་ཡིན་ནོ། །</s>
  </p>
  <p id="386">
    <s id="386:1">ལམ་ཤེས་པའི་ནི་གཉིས་ཏེ། ཟག་པ་མེད་པ་དག་ཡིན་ནོ། །</s>
  </p>
  <p id="387">
    <s id="387:1">གཞན་གྱི་སེམས་ཤེས་པའི་ནི་གསུམ་སྟེ། འདོད་པ་དང༌། གཟུགས་ན་སྤྱོད་པ་དང༌། ཟག་པ་མེད་པ་དང་མཚུངས་པར་ལྡན་བ་རྣམས་ཡིན་ནོ། །</s>
  </p>
  <p id="388">
    <s id="388:1">ཟད་པ་དང་མི་སྐྱེ་བ་ཤེས་པ་དག་གི་དམིགས་པ་ནི་ཆོས་དགུ་ཡིན་ཏེ། འདུས་མ་བྱས་ལུང་དུ་མ་བསྟན་པ་མ་གཏོགས་སོ། །</s>
  </p>
  <p id="389">
    <s id="389:1">ཤེས་པ་གཅིག་གིས་ཆོས་ཐམས་ཅད་ཤེས་པར་འགྱུར་བ་ཡོད་དམ་ཞེ་ན། </s>
  </p>
  <p id="390">
    <s id="390:1">མེད་དོ། འོན་ཀྱང༌། </s>
  </p>
  <p id="391">
    <s id="391:1">ཀུན་རྫོབ་གཅིག་པུས་རང་ཚོགས་ལས། །གཞན་ནི་བདག་མེད་ཉིད་རིགས་འགྱུར། །</s>
  </p>
  <p id="392">
    <s id="392:1">ཀུན་རྫོབ་ཤེས་པས་ནི་རང་གི་ཚོགས་ལས་གཞན་པའི་ཆོས་ཐམས་ཅད་ནི་བདག་མེད་བའི་ཞེས་བདག་མེད་པ་ཉིད་དུ་ཤེས་པར་འགྱུར་རོ། །</s>
  </p>
  <p id="393">
    <s id="393:1">དེའི་རང་གི་ཚོགས་ནི་རང་གི་ངོ་བོ་དང་དེ་དང་ལྷན་ཅིག་ཏུ་འབྱུང་བའི་ཆོས་རྣམས་ཡིན་ཏེ། </s>
  </p>
  <p id="394">
    <s id="394:1">དེ་དག་ནི་ཡུལ་དང་ཡུལ་ཅན་ཐ་དད་པའི་ཕྱིར་དང༌། དམིགས་པ་གཅིག་པའི་ཕྱིར་དང༌། ཧ་ཅང་ཉེ་བའི་ཕྱིར་མི་འཛིན་ཏོ། །</s>
  </p>
  <p id="395">
    <s id="395:1">དེ་ཡང་འདོད་པ་ན་སྤྱོད་པ་ནི་ཐོས་པ་དང༌། བསམ་པ་ལས་བྱུང་བ་ཡིན་ནོ། །</s>
  </p>
  <p id="396">
    <s id="396:1">གཟུགས་ན་སྤྱོད་པ་ནི་ཐོས་པ་ལས་བྱུང་བ་ཡིན་ནོ། །</s>
  </p>
  <p id="397">
    <s id="397:1">བསྒོམ་པ་ལས་བྱུང་བ་ནི་མ་ཡིན་ཏེ། དེ་ནི་ས་རྣམ་པ་ཆད་པ་ལས་དམིགས་པའི་ཕྱིར་རོ། །</s>
  </p>
  <p id="398">
    <s id="398:1">དེ་ལྟ་མ་ཡིན་ན་ཐམས་ཅད་ལས་ཅིག་ཅར་འདོད་ཆགས་དང་བྲལ་བར་འགྱུར་རོ། །</s>
  </p>
  <p id="399">
    <s id="399:1">འདི་ནི་རྫོགས་སོ།། །།</s>
  </p>
  <p id="400">
    <s id="400:1">གང་ཞིག་ཤེས་པ་དུ་དང་ལྡན། །ཞེས་བྱ་བ་འདི་བརྗོད་བར་བྱ་སྟེ། </s>
  </p>
  <p id="401">
    <s id="401:1">རེ་ཞིག་སོ་སོའི་སྐྱེ་བོ་ནི་ཀུན་རྫོབ་ཤེས་པ་གཅིག་བུ་དང་ལྡན་ནོ། །</s>
  </p>
  <p id="402">
    <s id="402:1">འདོད་ཆགས་དང་བྲལ་བ་ཞིག་ཡིན་ན་ནི་ཕ་རོལ་གྱི་སེམས་ཤེས་པ་དང་ཡང་ལྡན་ནོ། །</s>
  </p>
  <p id="403">
    <s id="403:1">འཕགས་པ་ནི། </s>
  </p>
  <p id="404">
    <s id="404:1">ཟག་མེད་སྐད་ཅིག་དང་པོ་ལ། །ཆགས་ཅན་ཤེས་པ་གཅིག་དང་ལྡན། །</s>
  </p>
  <p id="405">
    <s id="405:1">འདོད་པ་ལས་འདོད་ཆགས་དང་མ་བྲལ་བ་ཞིག་ཡིན་ན། སྡུག་བསྔལ་ལ་ཆོས་ཤེས་པའི་བཟོད་པ་ལ་ཀུན་རྫོབ་ཤེས་པ་གཅིག་ཁོ་ན་དང་ལྡན་པ་ཡིན་ནོ། །</s>
  </p>
  <p id="406">
    <s id="406:1">གཉིས་པ་ལ་གསུམ། </s>
  </p>
  <p id="407">
    <s id="407:1">སྡུག་བསྔལ་ལ་ཆོས་ཤེས་པ་ལ་ནི་ཀུན་རྫོབ་ཤེས་པ་དང༌། ཆོས་ཤེས་པ་དང༌། སྡུག་བསྔལ་ཤེས་པ་སྟེ། གསུམ་དང་ལྡན་ནོ། །</s>
  </p>
  <p id="408">
    <s id="408:1">ཡན་ཆད་ནི། བཞི་ལ་རེ་རེ་འཕེལ་དང་ལྡན། །</s>
  </p>
  <p id="409">
    <s id="409:1">དེ་ཡན་ཆད་ཀྱི་སྐད་ཅིག་མ་བཞི་ལ་ནི། དེ་ལ་ཤེས་པ་རེ་རེ། འཕེལ་བར་ཤེས་བར་བྱ་སྟེ། སྡུག་བསྔལ་ལ་རྗེས་སུ་ཤེས་བ་ལ་ནི་རྗེས་སུ་ཤེས་པ་འཕེལ་ལ། ཀུན་འབྱུང་དང༌། འགོག་པ་དང༌། ལམ་ལ་ཆོས་ཤེས་པ་རྣམས་ལ་ནི་ཀུན་འབྱུང་དང༌། འགོག་པ་དང༌། ལམ་ཤེས་པ་རྣམས་འཕེལ་བས་ལམ་ལ་ཆོས་ཤེས་པ་ལ་ཤེས་པ་བདུན་དང་ལྡན་པ་ཡིན་ནོ། །</s>
  </p>
  <p id="410">
    <s id="410:1">འདོད་ཆགས་དང་བྲལ་བ་ཞིག་ཡིན་ན་ནི་ཐམས་ཅད་དུ་གཞན་གྱི་སེམས་ཤེས་པ་ལྷག་པར་ལྡན་པར་རིག་པར་བྱའོ། །</s>
  </p>
  <p id="411">
    <s id="411:1">ཡང་ན་གནས་སྐབས་གང་དུ་ཤེས་པ་དུ་དག་ཅིག་འཐོབ་ཅེ་ན། </s>
  </p>
  <p id="412">
    <s id="412:1">མཐོང་བའི་ལམ་ལ་བཟོད་པ་དང༌། །ཤེས་པ་ཇི་ལྟར་སྐྱེས་པ་རྣམས། །མ་འོངས་པ་འཐོབ། </s>
  </p>
  <p id="413">
    <s id="413:1">མཐོང་བའི་ལམ་ལ་བཟོད་པའམ། ཤེས་པ་གང་དང་གང་སྐྱེས་པ་དེ་དང་འདྲ་བ་མ་འོངས་པ་དེའི་རྣམ་པ་བཞི་ཁོ་ན་འཐོབ་བར་འགྱུར་རོ། །</s>
  </p>
  <p id="414">
    <s id="414:1">ཅིའི་ཕྱིར། མཐོང་བའི་ལམ་ལ་ཤེས་པ་དང༌། །རྣམ་བ་འདྲ་བ་ཁོ་ན་འཐོབ་ཅེ་ན། </s>
  </p>
  <p id="415">
    <s id="415:1">རིགས་རྣམས་མ་ཐོབ་པའི་ཕྱིར་རོ། །</s>
  </p>
  <p id="416">
    <s id="416:1">དེ་ཉིད་ལས། རྗེས་གསུམ་ལ་ནི་ཀུན་རྫོབ་ཀྱང༌། །</s>
  </p>
  <p id="417">
    <s id="417:1">མཐོང་བའི་ལམ་དེ་ཉིད་ལ་སྡུག་བསྔལ་དང༌། ཀུན་འབྱུང་དང༌། འགོག་པ་ལ་རྗེས་སུ་ཤེས་བ་གསུམ་ལ་ཀུན་རྫོབ་ཤེས་པ་ཡང་འཐོབ་བོ། །</s>
  </p>
  <p id="418">
    <s id="418:1">ཆོས་ཤེས་པ་ལ་ནི་མ་ཡིན་ཏེ། བདེན་པ་ཟད་པར་མངོན་པར་མ་རྟོགས་བའི་ཕྱིར་རོ། །</s>
  </p>
  <p id="419">
    <s id="419:1">དེ་ཉིད་ཀྱི་ཕྱིར་མངོན་རྟོགས་མཐའ་ཞེས་བྱ་བ། </s>
  </p>
  <p id="420">
    <s id="420:1">དེ་ཉིད་ཀྱི་ཕྱིར་ཀུན་རྫོབ་ཤེས་པ་དེ་ནི་མངོན་པར་རྟོགས་པའི་མཐའ་ལས་བྱུང་བ་ཞེས་བྱ་སྟེ། བདེན་པ་རེ་རེ་མངོན་པར་རྟོགས་པའི་རྗེས་ལ་འཐོབ་པའི་ཕྱིར་རོ། །</s>
  </p>
  <p id="421">
    <s id="421:1">ཅིའི་ཕྱིར་ལམ་ལ་རྗེས་སུ་ཤེས་པ་ན་འཐོབ་བར་མི་འགྱུར་ཞེ་ན། </s>
  </p>
  <p id="422">
    <s id="422:1">ལམ་གྱི་བདེན་བ་ནི་སྔོན་འཇིག་རྟེན་པའི་ལམ་གྱིས་མངོན་པར་མ་རྟོགས་པའི་ཕྱིར་དང༌། ཟད་པར་མངོན་པར་མ་རྟོགས་པའི་ཕྱིར་རོ། །</s>
  </p>
  <p id="423">
    <s id="423:1">སྡུག་བསྔལ་ཟད་པར་ཡོངས་སུ་ཤེས་པར་བྱ་བ་དང༌། ཀུན་འབྱུང་སྤང་བར་བྱ་བ་དང༑ འགོག་པ་མངོན་དུ་བྱ་བར་ནི་ནུས་ཀྱི། </s>
  </p>
  <p id="424">
    <s id="424:1">ལམ་ནི་ཟད་པར་བསྒོམ་པར་མི་ནུས་པས་མངོན་པར་རྟོགས་པའི་མཐའ་མེད་པའི་ཕྱིར། </s>
  </p>
  <p id="425">
    <s id="425:1">དེ་ནི་མངོན་པར་རྟོགས་པའི་མཐའ་ལས་བྱུང་བ་མི་འཐོབ་བོ། །</s>
  </p>
  <p id="426">
    <s id="426:1">དེའི་ཚེ་ཀུན་འབྱུང་བ་ལ་ཡང་ཐམས་ཅད་སྤངས་པ་མ་ཡིན་པས་མངོན་པར་རྟོགས་བའི་མཐའ་ལས་བྱུང་བར་མི་འགྱུར་རོ་ཞེ་ན། </s>
  </p>
  <p id="427">
    <s id="427:1">དེའི་བདེན་པ་མཐོང་བས་སྤང་བར་བྱ་བ་ཐམས་ཅད་སྤངས་པ་ཡིན་ནོ། །</s>
  </p>
  <p id="428">
    <s id="428:1">ལམ་ནི་རིགས་མང་བའི་ཕྱིར། མཐོང་བས་སྤང་བའི་གཉེན་པོར་ཐམས་ཅད་བསྒོམ་པར་མི་ནུས་པས་ཁྱད་པར་ཆེར་ཡོད་དོ། །</s>
  </p>
  <p id="429">
    <s id="429:1">གཞན་དག་ན་རེ་མཐོང་བའི་ལམ་གྱི་འཁོར་ཡིན་པའི་ཕྱིར་རོ་ཞེས་ཟེར་རོ། །</s>
  </p>
  <p id="430">
    <s id="430:1">འདི་ནི་བསྒྲུབ་པར་བྱ་བ་ཡིན་པའི་ཕྱིར་ཤེས་པར་བྱེད་པ་མ་ཡིན་ནོ། །</s>
  </p>
  <p id="431">
    <s id="431:1">ཅི་ཀུན་རྫོབ་ཤེས་པ་མངོན་པར་རྟོགས་བའི་མཐའ་ལས་བྱུང་བ་དེ་རེས་འགའ་མངོན་སུམ་དུ་བྱེད་དམ་ཞེ་ན། </s>
  </p>
  <p id="432">
    <s id="432:1">ནམ་ཡང་མི་བྱེད་དེ། </s>
  </p>
  <p id="433">
    <s id="433:1">གཅིག་ཁོ་ནར་</s>
  </p>
  <p id="434">
    <s id="434:1">དེ་ནི་མི་སྐྱེ་བའི་ཆོས་ཅན་ཡིན། </s>
  </p>
  <p id="435">
    <s id="435:1">ཇི་ལྟར་ན་དེ་ཐོབ་པ་ཡིན་ཏེ། མ་རྙེད་པ་ལས་རྙེད་པའི་ཕྱིར་རོ། །</s>
  </p>
  <p id="436">
    <s id="436:1">ད་ནི་གལ་ཏེ་དེ་མངོན་སུམ་དུ་བྱ་བ་མི་ནུས་པ་ཁོ་ན་ཡིན་ན་ཇི་ལྟར་ན་དེ་རྙེད་པ་ཡིན། ཐོབ་པའི་སྒོ་ནས་སོ། །</s>
  </p>
  <p id="437">
    <s id="437:1">གང་གི་ཕྱིར་རྙེད་པ་དེའི་ཕྱིར་རྙེད་དོ་ཞེས་སྟོན་པ་འདི་ནི་སྔོན་མ་བྱུང་བའི་རྣམ་པ་ཡིན་ནོ། །</s>
  </p>
  <p id="438">
    <s id="438:1">དེ་ལྟ་བས་ན་དེ་ལྟ་ན་ནི་ཐོབ་པ་མི་འགྲུབ་པ་ཉིད་ཀྱིས་སྔོན་གྱི་སློབ་དཔོན་དག་ཇི་སྐད་ཟེར་བ་དེ་ལྟ་ན་འགྲུབ་བར་འགྱུར་རོ། །</s>
  </p>
  <p id="439">
    <s id="439:1">སྔོན་གྱི་སློབ་དཔོན་དག་ཇི་སྐད་ཟེར་ཞེ་ན།</s>
  </p>
  <p id="440">
    <s id="440:1">འཇིག་རྟེན་ལས་འདས་བའི་ལམ་གྱི་མཐུས་དེ་ལས་ལངས་ནས་འཇིག་རྟེན་པའི་ཤེས་པ་ཆེས་ཁྱད་པར་དུ་འཕགས་པ་བདེན་པ་ལ་དམིགས་བ་མངོན་སུམ་དུ་བྱེད་པར་འགྱུར་བ་ཀུན་རྫོབ་ཤེས་པ་སྐྱེ་བར་འགྱུར་རོ། །</s>
  </p>
  <p id="441">
    <s id="441:1">དེ་མངོན་སུམ་དུ་འགྱུར་བར་ནུས་པའི་རྟེན་རྙེད་པ་གང་ཡིན་པ་དེ་ཉིད་རྙེད་པ་ཡིན་ཏེ། རིགས་རྙེད་ན་རིགས་ལས་བྱུང་བ་ཡང་རྙེད་པ་ཡིན་ནོ་ཞེས་ཟེར་རོ། །</s>
  </p>
  <p id="442">
    <s id="442:1">བྱེ་བྲག་ཏུ་སྨྲ་བ་རྣམས་ནི་འདི་མི་འདོད་དོ། །</s>
  </p>
  <p id="443">
    <s id="443:1">ས་དུ་པའི་ཀུན་རྫོབ་ཤེས་པ་དེ་འཐོབ་ཅེ་ན། </s>
  </p>
  <p id="444">
    <s id="444:1">མཐོང་བའི་ལམ་གྱིས་ནི། རང་དང་འགོག་པ་མཐོང་བའི་ལམ་ལས་ས་གང་པ་ཡིན་པ་ས་དེ་པ་དང༌། ས་འོག་མ་པའི་ཀུན་རྫོབ་ཤེས་པ་འཐོབ་བ་སྟེ། </s>
  </p>
  <p id="445">
    <s id="445:1">གལ་ཏེ་མཐོང་བའི་ལམ་མི་ལྕོགས་པ་མེད་པའི་ས་པ་ཞིག་ཡིན་ན་ནི། མི་ལྕོགས་པ་མེད་པའི་ས་པ་དང༌། འདོད་པ་ན་སྤྱོད་པ་དང༌། ས་གཉིས་པ་ཐོབ་ལ། </s>
  </p>
  <p id="446">
    <s id="446:1">དེ་བཞིན་དུ་མཐོང་བའི་ལམ། བསམ་གཏན་བཞི་པའི་ས་པ་ཡིན་ན་ས་བདུན་པའི་ཀུན་རྫོབ་ཤེས་པ་ཐོབ་བའི་བར་དུའོ། །</s>
  </p>
  <p id="447">
    <s id="447:1">དེ་ཡང་དྲན་བ་ཉེ་བར་གཞག་པ་དུ་དག་ཅིག་ཡིན་ཞེ་ན། </s>
  </p>
  <p id="448">
    <s id="448:1">འགོག་པའི་མཐའ། </s>
  </p>
  <p id="449">
    <s id="449:1">འགོག་པའི་མངོན་པར་རྟོགས་པའི་ཀུན་རྫོབ་ཤེས་པ་གང་ཡིན་པ་དེ་ནི་དྲན་པ་ཉེ་བར་གཞག་པ་ཐ་མ་སྟེ། ཆོས་དྲན་པ་ཉེ་བར་གཞག་པ་ཡིན་ནོ། །</s>
  </p>
  <p id="450">
    <s id="450:1">གཅིག་གྲངས་བཅད་པས་ལྷག་མ་ནི་དྲན་པ་ཉེ་བར་གཞག་པ་བཞི་ཆར་ཡིན་ནོ་ཞེས་བྱ་བར་གྲུབ་པ་ཡིན་ནོ། །</s>
  </p>
  <p id="451">
    <s id="451:1">ཀུན་རྫོབ་ཤེས་པ་མངོན་པར་རྟོགས་པའི་མཐའ་ལས་བྱུང་བ་དེ་ནི་</s>
  </p>
  <p id="452">
    <s id="452:1">རང་བདེན་རྣམས་ཅན། </s>
  </p>
  <p id="453">
    <s id="453:1">བདེན་པ་གང་ཞིག་མངོན་བར་རྟོགས་པའི་འཐོབ་པ་བདེན་པ་དེའི་རྣམ་པ་ཅན་ཁོ་ན་ཡིན་ནོ། །</s>
  </p>
  <p id="454">
    <s id="454:1">དེའི་རྣམ་པ་ཅན་ཡིན་ནོ། །ཞེས་སྨོས་པས་འདིའི་དམིགས་པ་ཡང་བདེན་པ་དེ་ཉིད་ཡིན་ནོ་ཞེས་བཤད་པ་ཡིན་ནོ། །</s>
  </p>
  <p id="455">
    <s id="455:1">དེ་ནི་མཐོང་བའི་ལམ་གྱིས་འཐོབ་པར་བྱ་བ་ཡིན་པའི་ཕྱིར་</s>
  </p>
  <p id="456">
    <s id="456:1">འབད་ལས་བྱུང་</s>
  </p>
  <p id="457">
    <s id="457:1">བ་སྦྱོར་བ་ལས་བྱུང་བ་ཡིན་ནོ་ཞེས་བྱ་བའི་ཐ་ཚིག་གོ། །</s>
  </p>
  <p id="458">
    <s id="458:1">འཁོར་དང་བཅས་པ་ལ་སོགས་པ་སྨོས་པའི་ཕྱིར། </s>
  </p>
  <p id="459">
    <s id="459:1">འདོད་པ་དང་གཟུགས་ན་སྤྱོད་པ་ནི་ཕུང་པོ་བཞི་དང་ལྔའི་རང་བཞིན་ཡིན་ནོ། །</s>
  </p>
  <p id="460">
    <s id="460:1">ཆགས་བཅས་བཅུ་དྲུག་པ་ལ་དྲུག །</s>
  </p>
  <p id="461">
    <s id="461:1">འཐོབ་ཅེས་བྱ་བར་སྦྱར་ཏེ། འདོད་ཆགས་དང་མ་བྲལ་བ་ནི་བཅུ་དྲུག་པ་ལམ་ལ་རྗེས་སུ་ཤེས་པ་ལས་ཤེས་པ་གཉིས་ད་ལྟར་བྱུང་བ་ཡིན་ལ། </s>
  </p>
  <p id="462">
    <s id="462:1">མ་འོངས་པ་དྲུག་འཐོབ་སྟེ། ཆོས་ཤེས་པ་དང༌། རྗེས་སུ་ཤེས་པ་དང༌། སྡུག་བསྔལ་དང་ཀུན་འབྱུང་དང་འགོག་པ་དང༌། ལམ་ཤེས་པ་རྣམས་སོ། །</s>
  </p>
  <p id="463">
    <s id="463:1">འདོད་ལ་ཆགས་དང་བྲལ་བས་བདུན། །</s>
  </p>
  <p id="464">
    <s id="464:1">འདོད་ཆགས་དང་བྲལ་བས་ནི་བདུན་པ་ཕ་རོལ་གྱི་སེམས་ཤེས་པ་འཐོབ་བོ། །</s>
  </p>
  <p id="465">
    <s id="465:1">དེ་ཡི་གོང་མ་ཆགས་བཅས་ཀྱི། །བསྒོམ་བའི་ལམ་ལ་བདུན་འཐོབ་པོ། །</s>
  </p>
  <p id="466">
    <s id="466:1">སྐད་ཅིག་མ་བཅུ་དྲུག་གི་གོང་མའི་བསྒོམ་པའི་ལམ་ལ་ནི་ཇི་སྲིད་དུ་འདོད་པ་ལས་འདོད་ཆགས་དང་བྲལ་བམ་ཡིན་པ་དེ་སྲིད་དུ་སྦྱོར་བ་དང༌། བར་ཆད་མེད་པ་དང༌། རྣམ་པར་གྲོལ་བ་དང༌། ཁྱད་པར་ཅན་གྱི་ལམ་ཐམས་ཅད་ལ་ཤེས་པ་བདུན་འཐོབ་སྟེ། </s>
  </p>
  <p id="467">
    <s id="467:1">ཆོས་ཤེས་པ་དང༌། རྗེས་སུ་ཤེས་པ་དང༌། སྡུག་བསྔལ་དང༌། ཀུན་འབྱུང་བ་དང༌། འགོག་པ་དང༌། ལམ་དང་ཀུན་རྫོབ་ཤེས་པ་རྣམས་སོ། །</s>
  </p>
  <p id="468">
    <s id="468:1">གལ་ཏེ་བསྒོམ་བའི་ལམ་འཇིག་རྟེན་པ་ཞིག་ཡིན་ན་ནི་ཀུན་རྫོབ་ཤེས་པ་ད་ལྟར་བྱུང་བ་ཡིན་ནོ། །</s>
  </p>
  <p id="469">
    <s id="469:1">གལ་ཏེ་འཇིག་རྟེན་ལས་འདས་པ་ཞིག་ཡིན་ན་ནི། ཆོས་ཤེས་པ་བཞི་ལས་གང་ཡང་རུང་བ་ཞིག་ད་ལྟར་བྱུང་བ་ཡིན་ནོ༑ །</s>
  </p>
  <p id="470">
    <s id="470:1">ས་བདུན་ལས་རྒྱལ་མངོན་ཤེས་དང༌། །མི་གཡོ་འཐོབ་དང་སྤེལ་བསྒོམས་པའི། །བར་ཆད་མེད་པའི་ལམ་དག་དང༌། །གོང་མའི་གྲོལ་བའི་ལམ་བརྒྱད་ལའང༌། །</s>
  </p>
  <p id="471">
    <s id="471:1">ཤེས་པ་བདུན་འཐོབ་བོ་ཞེས་བྱ་བར་སྦྱར་ཏེ། ས་བདུན་ནི་བསམ་གཏན་བཞི་དང༌། གཟུགས་མེད་པ་གསུམ་མོ། །</s>
  </p>
  <p id="472">
    <s id="472:1">དེ་དག་ལས་རྒྱལ་བ་ནི་འདོད་ཆགས་དང་བྲལ་བ་སྟེ། </s>
  </p>
  <p id="473">
    <s id="473:1">སློབ་པས་བདུན་པོ་དེ་དག་ལས་འདོད་ཆགས་དང་བྲལ་བ་དང༌། མངོན་པར་ཤེས་པ་ལྔ་དང༌། མི་གཡོ་བ་རྟོགས་པར་བྱེད་པ་དང༌། བསམ་གཏན་སྤེལ་མར་བསྒོམ་པའི་བར་ཆད་མེད་པའི་ལམ་ཇི་སྙེད་བ་དེ་དག་ཐམས་ཅད་ལ་ཤེས་པ་བདུན་འཐོབ་སྟེ། དེ་དག་ཉིད་དོ། །</s>
  </p>
  <p id="474">
    <s id="474:1">གལ་ཏེ་བསྒོམ་པའི་ལམ་འཇིག་རྟེན་པ་ཞིག་ཡིན་ན་ནི། ཀུན་རྫོབ་ཤེས་པ་ད་ལྟར་བྱུང་བ་ཡིན་ནོ། །</s>
  </p>
  <p id="475">
    <s id="475:1">འཇིག་རྟེན་ལས་འདས་པ་ཞིག་ཡིན་ན་ནི་རྗེས་སུ་ཤེས་པ་བཞི་དང་ཆོས་ཤེས་པ་གཉིས་ལས་གང་ཡང་རུང་བ་ཞིག་ད་ལྟར་བྱུང་བ་ཡིན་ནོ། །</s>
  </p>
  <p id="476">
    <s id="476:1">མི་གཡོ་བ་རྟོགས་པར་བྱེད་བ་ལ་ནི་ཀུན་རྫོབ་ཤེས་པ་མི་འཐོབ་སྟེ༑ སྲིད་པའི་ཙེ་མོའི་གཉེན་པོ་མ་ཡིན་པའི་ཕྱིར་རོ། །</s>
  </p>
  <p id="477">
    <s id="477:1">དེར་ནི་ཟད་པ་ཤེས་བ་བདུན་བ་ཡིན་པར་རིག་པར་བྱའོ། །</s>
  </p>
  <p id="478">
    <s id="478:1">ས་བདུན་ལས་འདོད་ཆགས་དང་བྲལ་བའི་ཡང་གོང་མ་སྲིད་པའི་རྩེ་མོ་ལས་འདོད་ཆགས་དང་བྲལ་པའི་རྣམ་པར་གྲོལ་བའི་ལམ་བརྒྱད་ལ་ཡང་ཤེས་པ་བདུན་ཁོ་ན་འཐོབ་སྟེ། </s>
  </p>
  <p id="479">
    <s id="479:1">ཆོས་ཤེས་པ་དང༌། རྗེས་སུ་ཤེས་པ་དང༌། སྡུག་བསྔལ་དང༌། ཀུན་འབྱུང་དང༌། འགོག་བ་དང༌། ལམ་དང༌། ཕ་རོལ་གྱི་སེམས་ཤེས་པ་རྣམས་སོ། །</s>
  </p>
  <p id="480">
    <s id="480:1">ཀུན་རྫོབ་ཤེས་པ་ནི་མི་འཐོབ་སྟེ། སྲིད་པའི་རྩེ་མོའི་གཉེན་པོ་མ་ཡིན་པའི་ཕྱིར་རོ། །</s>
  </p>
  <p id="481">
    <s id="481:1">རྗེས་སུ་ཤེས་པ་རྣམ་པ་བཞི་དང༌། ཆོས་ཤེས་པ་རྣམ་པ་གཉིས་ལས་གང་ཡང་རུང་བ་ཞིག་ད་ལྟར་བྱུང་བ་ཡིན་ནོ། །</s>
  </p>
  <p id="482">
    <s id="482:1">སློབ་པ་སྦྱོང་བའི་གྲོལ་བ་ལ། །ཤེས་པ་དྲུག་དང་བདུན་འཐོབ་བམ། །</s>
  </p>
  <p id="483">
    <s id="483:1">སློབ་པ་འདོད་ཆགས་དང་བཅས་པས་ནི་དབང་པོ་སྦྱོར་བའི་རྣམ་པར་གྲོལ་བའི་ལམ་ལ་དྲུག་འཐོབ་སྟེ། </s>
  </p>
  <p id="484">
    <s id="484:1">ཆོས་ཤེས་པ་དང༌། རྗེས་སུ་ཤེས་པ་དང༌། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་ཤེས་པ་རྣམས་སོ། །</s>
  </p>
  <p id="485">
    <s id="485:1">འདོད་ཆགས་དང་བྲལ་བས་ནི་ཕ་རོལ་གྱི་སེམས་ཤེས་པ་བསྣན་ཏེ། བདུན་འཐོབ་བོ། །</s>
  </p>
  <p id="486">
    <s id="486:1">འམ་ཞེས་བྱ་བའི་སྒྲ་ནི་ཁ་ཅིག་ན་རེ་གཉི་གས་ཀུན་རྫོབ་ཤེས་པ་ཡང་འཐོབ་བོ་ཞེས་ཟེར་བའི་ལུགས་ཐ་དད་པ་ཤེས་པར་བྱ་བའི་ཕྱིར་རོ། །</s>
  </p>
  <p id="487">
    <s id="487:1">སྦྱོར་བའི་ལམ་ལ་ནི་དེ་གཉིས་ཀྱིས་ཀུན་རྫོབ་ཤེས་པ་ཡང་འཐོབ་བོ། །</s>
  </p>
  <p id="488">
    <s id="488:1">བར་ཆད་མེད་པའི་ལམ་ལ་དྲུག །</s>
  </p>
  <p id="489">
    <s id="489:1">སློབ་པ་འདོད་ཆགས་དང་བྲལ་བ་ཡང་རུང༌། འདོད་ཆགས་དང་མ་བྲལ་བ་ཡང་རུང༌། དབང་པོ་སྦྱོར་བའི་བར་ཆད་མེད་པའི་ལམ་ལ་དྲུག་འཐོབ་སྟེ། སྔ་མ་བཞིན་ནོ། །</s>
  </p>
  <p id="490">
    <s id="490:1">ཀུན་རྫོབ་ཤེས་པ་ནི་མ་ཡིན་ཏེ། མཐོང་བའི་ལམ་དང་འདྲ་བའི་ཕྱིར། </s>
  </p>
  <p id="491">
    <s id="491:1">ཕ་རོལ་གྱི་སེམས་ཤེས་པ་ཡང་མ་ཡིན་ཏེ། བར་ཆད་མེད་པའི་ལམ་ཐམས་ཅད་ལ་བཀག་པའི་ཕྱིར་རོ། །</s>
  </p>
  <p id="492">
    <s id="492:1">ཅིའི་ཕྱིར་བཀག་པ་ཅི་ཞེ་ན། </s>
  </p>
  <p id="493">
    <s id="493:1">གཉེན་པོ་མ་ཡིན་པའི་ཕྱིར་རོ། །</s>
  </p>
  <p id="494">
    <s id="494:1">དེ་བཞིན་སྲིད་རྩེའི་རྣམ་རྒྱལ་ལ། །</s>
  </p>
  <p id="495">
    <s id="495:1">སྲིད་པའི་རྩེ་མོ་ལས་འདོད་ཆགས་དང་བྲལ་བའི་བར་ཆད་མེད་པའི་ལམ་རྣམས་ལ་ཡང་དེ་བཞིན་དུ་དྲུག་འཐོབ་བོ། །</s>
  </p>
  <p id="496">
    <s id="496:1">ཟད་པ་ཤེས་པ་ལ་དགུའོ། །</s>
  </p>
  <p id="497">
    <s id="497:1">སྲིད་པའི་རྩེ་མོ་ལས་འདོད་ཆགས་དང་བྲལ་བ་ལ་རྣམ་པར་གྲོལ་བའི་ལམ་དགུ་པ་ནི་ཟད་པ་ཤེས་པ་ཡིན་ཏེ། དེ་ལ་མི་སྐྱེ་བ་ཤེས་པ་མ་གཏོགས་པ་ཤེས་པ་དགུ་འཐོབ་པོ། །</s>
  </p>
  <p id="498">
    <s id="498:1">མི་གཡོ་བས་ནི་བཅུ་འཐོབ་བོ། །</s>
  </p>
  <p id="499">
    <s id="499:1">མི་གཡོ་བའི་ཆོས་ཅན་གང་ཡིན་པ་དེས་ནི་བཅུ་འཐོབ་སྟེ། མི་སྐྱེ་བ་ཤེས་པ་འཐོབ་པའི་ཕྱིར་རོ། །</s>
  </p>
  <p id="500">
    <s id="500:1">དེར་འཕོ་བའི་གྲོལ་བ་ཐ་མ་ལའང༌། །</s>
  </p>
  <p id="501">
    <s id="501:1">གང་ཞིག་མི་གཡོ་བ་ཉིད་དུ་འཕོ་བ་དེའི་རྣམ་པར་གྲོལ་བའི་ལམ་ཐ་མ་ལ་ཡང་བཅུ་འཐོབ་བོ༑ །</s>
  </p>
  <p id="502">
    <s id="502:1">བཤད་པའི་ལྷག་མ་ལ་བརྒྱད་འཐོབ་བོ། །</s>
  </p>
  <p id="503">
    <s id="503:1">ལྷག་མ་ཡང་གང་ཞིག་ཅེ་ན། </s>
  </p>
  <p id="504">
    <s id="504:1">འདོད་པའི་ཁམས་ལས་འདོད་ཆགས་དང་བྲལ་བའི་རྣམ་པར་གྲོལ་བའི་ལམ་དགུ་པ་དང༌། ས་བདུན་ལས་འདོད་ཆགས་དང་བྲལ་བ་དང༌། </s>
  </p>
  <p id="505">
    <s id="505:1">མངོན་པར་ཤེས་པ་དང་སྤེལ་མར་བསྒོམ་པ་དག་གིས་རྣམ་པར་གྲོལ་བའི་ལམ་རྣམས་དང༌། མི་གཡོ་བ་རྟོགས་པར་བྱེད་པའི་རྣམ་པར་གྲོལ་བའི་ལམ་བརྒྱད་དང༌། འདོད་ཆགས་དང་བྲལ་བའི་སྦྱོར་བ་དང༌། ཁྱད་པར་ཅན་གྱི་ལམ་ཐམས་ཅད་དེ། </s>
  </p>
  <p id="506">
    <s id="506:1">དེ་དག་ཐམས་ཅད་ལ་ནི་ཟད་པ་དང༌། མི་སྐྱེ་བ་ཤེས་པ་མ་གཏོགས་པ་ཤེས་པ་བརྒྱད་མ་འོངས་པ་འཐོབ་པས་འཐོབ་པ་སྟེ། སློབ་པ་ནི་དེ་ལྟ་བུ་ཡིན་ནོ། །</s>
  </p>
  <p id="507">
    <s id="507:1">མི་སློབ་པའི་མངོན་པ་ཤེས་པ་ལ་སོགས་པའི་སྦྱོར་བ་དང༌། རྣམ་པར་གྲོལ་བ་དང༌། ཁྱད་པར་ཅན་གྱི་ལམ་རྣམས་ལ་ཤེས་པ་དགུ་འམ་བཅུ་འཐོབ་བོ། །</s>
  </p>
  <p id="508">
    <s id="508:1">མངོན་པར་ཤེས་པ་དང་སྤེལ་མར་བསྒོམ་པའི་བར་ཆད་མེད་པའི་ལམ་རྣམས་ལ་ནི་བརྒྱད་དམ་དགུ་འཐོབ་པོ། །</s>
  </p>
  <p id="509">
    <s id="509:1">མངོན་པར་ཤེས་པའི་རྣམ་པར་གྲོལ་བའི་ལམ་གཉིས་ནི་ལུང་དུ་མ་བསྟན་པའི་ཕྱིར་མ་འོངས་པ་ཅུང་ཟད་ཀྱང་མི་འཐོབ་བོ། །</s>
  </p>
  <p id="510">
    <s id="510:1">སོ་སོའི་སྐྱེ་བོ་ནི་འདོད་པ་དང༌། བསམ་གཏན་གསུམ་ལས་འདོད་ཆགས་དང་བྲལ་བའི་རྣམ་པར་གྲོལ་བའི་ལམ་ཐ་མ་རྣམས་དང༌། བསམ་གཏན་གྱི་ས་པ་དག་གི་སྦྱོར་བ་རྣམས་དང༌། མངོན་པར་ཤེས་པ་གསུམ་གྱི་རྣམ་པར་གྲོལ་བའི་ལམ་རྣམས་དང༌། ཚད་མེད་པ་ལ་སོགས་པའི་ཡོན་ཏན་མངོན་པར་སྒྲུབ་པ་རྣམས་ལ་ཀུན་རྫོབ་ཤེས་པ་མ་འོངས་པ་དང༌། </s>
  </p>
  <p id="511">
    <s id="511:1">ངེས་པར་འབྱེད་པའི་ཆ་དང་མཐུན་པ་དག་གི་སྦྱོར་བ་རྣམས་དང༌། མངོན་པར་ཤེས་པ་གསུམ་གྱི་རྣམ་པར་གྲོལ་བ་མ་གཏོགས་པ་ཕ་རོལ་གྱི་སེམས་ཤེས་པ་ཡང་འཐོབ་བོ། །</s>
  </p>
  <p id="512">
    <s id="512:1">དེ་དག་ལ་ནི་གཞན་གྱི་སེམས་ཤེས་པ་ཡང་མི་འཐོབ་སྟེ། མཐོང་བའི་ལམ་གྱི་འཁོར་ཡིན་པའི་ཕྱིར་རོ། །སྔོན་མེད་པའི་ལམ་ཐོབ་པ་གཞན་ལ་ནི་ཀུན་རྫོབ་ཤེས་པ་ཁོ་ན་མ་འོངས་པ་འཐོབ་བོ། །</s>
  </p>
  <p id="513">
    <s id="513:1">ཡང་ལམ་གང་ལས་དུ་པའི་ཤེས་པ་ཐོབ་ཅེ་ན། </s>
  </p>
  <p id="514">
    <s id="514:1">རེ་ཞིག་ཀུན་རྫོབ་ཤེས་པ་ནི་ལམ་ས་གང་པའི་ཡིན་པ་དང༌། དང་པོ་ཉིད་དུ་ས་གང་འཐོབ་པས་དེ་པའི་མ་འོངས་པ་འཐོབ་བོ། །</s>
  </p>
  <p id="515">
    <s id="515:1">ཟག་པ་མེད་པའི་ལམ་གང་ཡིན་པ་འབའ་ཞིག་ཏུ་ཡང་མ་ཟད་དོ། །</s>
  </p>
  <p id="516">
    <s id="516:1">འོ་ན་ཇི་ལྟ་བུ་ཞེ་ན། </s>
  </p>
  <p id="517">
    <s id="517:1">གང་ལས་ཆགས་བྲལ་བྱ་ཕྱིར་གང༌། །འཐབ་པ་དེར་ཡང་འོག་མའང་འཐོབ། །</s>
  </p>
  <p id="518">
    <s id="518:1">ས་གང་ལས་འདོད་ཆགས་དང་བྲལ་བ་ལ་ཡང་ལམ་ཡང་སྦྱོར་བའི་ལམ་ལ་སོགས་པ་རྣམ་པ་གཉིས་ཡིན་ལ། </s>
  </p>
  <p id="519">
    <s id="519:1">འདོད་ཆགས་དང་བྲལ་བ་ས་གང་ཞིག་ཐོབ་བ་དེའི་ས་བ་དང་ས་འོག་མ་བའི་ཟག་པ་མེད་པའི་ཤེས་པ་རྣམས་འཐོབ་པར་འགྱུར་རོ། །</s>
  </p>
  <p id="520">
    <s id="520:1">ཟད་པ་ཤེས་ལ་ཟག་བཅས་ཀྱང༌། །</s>
  </p>
  <p id="521">
    <s id="521:1">ས་ཀུན་ཟད་པ་ཤེས་པ་ལ་ནི་ཟད་པ་ཤེས་པས་འཐོབ་པ་ཟག་པ་དང་བཅས་པའི་ཡོན་ཏན་མི་སྡུག་པ་དང༌། དབུགས་འབྱུང་བ་དང༌། རྔུབ་པ་རྗེས་སུ་དྲན་པ་དང༌། དྲན་པ་ཉེ་བར་གཞག་པ་དང༌། ཚད་མེད་པ་དང༌། རྣམ་པར་ཐར་པ་ལ་སོགས་པས་ཐམས་ཅད་སྤྲོག་མ་ཐག་པ་བཅད་དེ། དབུགས་ཕྱིན་པ་ལྟ་བུ་དང༌། </s>
  </p>
  <p id="522">
    <s id="522:1">ཆོས་མཐུན་པ་འཐོབ་སྟེ། རྒྱལ་སྲིད་ཆེན་པོ་ཐོབ་ན། ཡུལ་གྱི་མི་རྣམས་ཀྱིས་དབུལ་བར་བྱ་བས་བསུ་བ་བཞིན་དུ་རང་གི་སེམས་ལ་རྒྱལ་སྲིད་ཆེན་པོ་ཉིད་འཐོབ་པ་ལ་དགེ་བའི་ཆོས་ཐམས་ཅད་འཐོབ་པ་རྣམས་ཀྱིས་བསུ་བའི་ཕྱིར་རོ། །</s>
  </p>
  <p id="523">
    <s id="523:1">གང་ཅི་རྙེད་པ་དེ་ཐམས་ཅད་འཐོབ་བམ་ཞེ་ན། </s>
  </p>
  <p id="524">
    <s id="524:1">སྨྲས་པ། གང་སྔོན་མེད་པ་ལས་རྙེད་པ་ཡིན་པས། དེ་ཐམས་ཅད་ནི་འཐོབ་ཀྱི། </s>
  </p>
  <p id="525">
    <s id="525:1">སྔོན་རྙེད་ཟིན་པ་ནི་མི་འཐོབ་བོ། །</s>
  </p>
  <p id="526">
    <s id="526:1">གང་རྣམ་པར་ཉམས་པ་ལས་ཡང་རྙེད་བ་དེ་ཡང་མི་འཐོབ་སྟེ། ཐོབ་པ་བཏང་བའི་ཕྱིར་རོ། །</s>
  </p>
  <p id="527">
    <s id="527:1">ཅི་འཐོབ་པ་རྙེད་པ་ཁོ་ན་ཡིན་ནམ་ཞེ་ན། </s>
  </p>
  <p id="528">
    <s id="528:1">སྨྲས་པ་མ་ཡིན་ནོ། །</s>
  </p>
  <p id="529">
    <s id="529:1">འཐོབ་པ་ནི་རྣམ་པ་བཞི་སྟེ། ཉེན་པ་འཐོབ་པ་དང༌། བསྟེན་པ་འཐོབ་པ་དང༌། གཉེན་པོ་འཐོབ་པ་དང༌། ཐག་བསྲིང་བ་འཐོབ་བའོ། །</s>
  </p>
  <p id="530">
    <s id="530:1">དེ་ལ་རྙེད་པ་དང་བསྟེན་ཅེས་བྱ་བ་ནི། དགེ་བ་འདུས་བྱས་འཐོབ་བོ། །གཉེན་པོ་དང་ནི་ཐག་བསྲིང་བའི། །འཐོབ་པ་ཟག་དང་བཅས་པའི་ཡིན། །</s>
  </p>
  <p id="531">
    <s id="531:1">རྙེད་པ་དང་བསྟེན་པ་འཐོབ་པ་དག་ནི་དགེ་བ་འདུས་བྱས་རྣམས་ཀྱི་ཡིན་ཏེ། </s>
  </p>
  <p id="532">
    <s id="532:1">མ་འོངས་པ་རྣམས་ཀྱི་ནི་གཅིག་གོ། །</s>
  </p>
  <p id="533">
    <s id="533:1">ད་ལྟར་བྱུང་བ་རྣམས་ཀྱི་ནི་གཉི་གའོ། །</s>
  </p>
  <p id="534">
    <s id="534:1">གཉེན་པོ་དང་ཐག་བསྲིང་བ་འཐོབ་པ་དག་ནི། ཟག་པ་དང་བཅས་པའི་ཆོས་རྣམས་ཀྱི་ཡིན་ཏེ། དེ་ལྟར་ན་དགེ་བ་ཟག་པ་དང་བཅས་པ་རྣམས་ཀྱི་ནི་འཐོབ་པ་བཞི་ཡིན་ནོ། །</s>
  </p>
  <p id="535">
    <s id="535:1">ཟག་པ་མེད་པ་རྣམས་དང༌། ཉོན་མོངས་པ་ཐམས་ཅད་དང༌། ལུང་དུ་མ་བསྟན་པ་རྣམས་ཀྱི་ནི་གཉིས་ཡིན་ནོ། །</s>
  </p>
  <p id="536">
    <s id="536:1">ཆོས་མངོན་པ་པ་ཉི་འོག་པ་རྣམས་ཀྱི་ལྟར་ན་འཐོབ་པ་དྲུག་སྟེ། བཞི་པོ་དེ་དག་དང༌། སྡོམ་པ་འཐོབ་པ་དང༌། རྣམ་པར་འཇིག་པ་འཐོབ་པའོ། །</s>
  </p>
  <p id="537">
    <s id="537:1">སྔ་མ་ནི་དབང་པོ་རྣམས་ཀྱི་ཡིན་ལ། ཕྱི་མ་ནི་ལུས་ཀྱི་ཡིན་ཏེ། </s>
  </p>
  <p id="538">
    <s id="538:1">དབང་པོ་དྲུག་པོ་འདི་དག་ཤིན་ཏུ་དུལ་བ་དང༌། ཤིན་ཏུ་བསྒོམས་པ་ཞེས་བྱ་བའི་བར་དང༌། </s>
  </p>
  <p id="539">
    <s id="539:1">དེ་བཞིན་དུ་ལུས་འདི་ལ་སྐྲ་ཡང་ཡོད་ཅེས་བྱ་བ་རྒྱས་པར་གསུངས་པ་ཡིན་ནོ། །</s>
  </p>
  <p id="540">
    <s id="540:1">གང་དག་ཁ་ཆེ་བ་རྣམས་ན་རེ་དེ་གཉིས་ནི་གཉེན་པོ་དང་ཐག་བསྲིང་བ་འཐོབ་པའི་ཁོངས་སུ་འདུས་སོ་ཞེས་ཟེར་རོ། །</s>
  </p>
  <p id="541">
    <s id="541:1">གང་ཟག་ཐམས་ཅད་ཀྱིས་ཟད་པ་ཤེས་པའི་ཚེ། ཡོན་ཏན་འཐོབ་པའི་ཕྱིར་བཤད་ཀྱི། །</s>
  </p>
  <p id="542">
    <s id="542:1">སངས་རྒྱས་ཆོས་ནི་མ་འདྲེས་པ། །སྟོབས་ལ་སོགས་པ་བཅོ་བརྒྱད་དོ། །</s>
  </p>
  <p id="543">
    <s id="543:1">གང་དག་སངས་རྒྱས་ཁོ་ནས་ཟད་པ་མཁྱེན་པའི་ཚེ་བརྙེས་པར་འགྱུར་གྱི་གཞན་གྱིས་ནི་མ་ཡིན་པའོ། །</s>
  </p>
  <p id="544">
    <s id="544:1">བཅོ་བརྒྱད་གང་ཞེ་ན། </s>
  </p>
  <p id="545">
    <s id="545:1">སྟོབས་བཅུ་དང༌། མི་འཇིགས་པ་བཞི་དང༌། དྲན་པ་ཉེ་བར་གཞག་པ་གསུམ་དང༌། ཐུགས་རྗེ་ཆེན་པོའོ། །ཐུན་མོང་མ་ཡིན་པས་ན་མ་འདྲེས་པ་ཞེས་བྱའོ། །</s>
  </p>
  <p id="546">
    <s id="546:1">དེ་ལ། གནས་དང་གནས་མིན་ཤེས་པ་བཅུ། །</s>
  </p>
  <p id="547">
    <s id="547:1">གནས་དང་གནས་མ་ཡིན་པ་མཁྱེན་པའི་སྟོབས་ནི་ཤེས་པ་བཅུ་ཡིན་ནོ། །</s>
  </p>
  <p id="548">
    <s id="548:1">ལས་འབྲས་ལ་བརྒྱད། </s>
  </p>
  <p id="549">
    <s id="549:1">ལས་དང་རྣམ་པར་སྨིན་པ་འམ་མཁྱེན་པའི་སྟོབས་ནི་ཤེས་པ་བརྒྱད་དེ། འགོག་པ་དང་ལམ་ཤེས་པ་དག་མ་གཏོགས་སོ། །</s>
  </p>
  <p id="550">
    <s id="550:1">བསམ་གཏན་སོགས། དབང་པོ་མོས་དང་ཁམས་ལ་ནི། དགུའོ། །</s>
  </p>
  <p id="551">
    <s id="551:1">བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་མཁྱེན་པའི་སྟོབས་ནི་ཤེས་པ་དགུ་ཡིན་ཏེ། འགོག་པ་ཤེས་པ་མ་གཏོགས་སོ། །</s>
  </p>
  <p id="552">
    <s id="552:1">དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང༌། </s>
  </p>
  <p id="553">
    <s id="553:1">མོས་པ་སྣ་ཚོགས་མཁྱེན་པའི་སྟོབས་དང༌། </s>
  </p>
  <p id="554">
    <s id="554:1">ཁམས་སྣ་ཚོགས་མཁྱེན་པའི་སྟོབས་ཀྱང་དེ་བཞིན་དུ་རིག་པར་བྱའོ། །</s>
  </p>
  <p id="555">
    <s id="555:1">ལམ་དག་ལ་བཅུའམ། འམ་ཞེས་བྱ་བའི་སྒྲ་ནི་དགུ་འམ་ཞེས་ལུགས་ཐ་དད་པའི་དོན་ཏེ། </s>
  </p>
  <p id="556">
    <s id="556:1">གལ་ཏེ་ལམ་དེ་འབྲས་བུ་དང་བཅས་པར་གཟུང་ན་ནི་ཐམས་ཅད་དུ་འགྲོ་བའི་ལམ་མཁྱེན་བའི་སྟོབས་ཤེས་པ་བཅུའོ། །གལ་ཏེ་མ་ཡིན་ན་ནི་དགུ་སྟེ། འགོག་པ་ཤེས་པ་མ་གཏོགས་སོ། །</s>
  </p>
  <p id="557">
    <s id="557:1">གཉིས་ནི་ཀུན་རྫོབ་ཤེས་པ་ཡིན། །</s>
  </p>
  <p id="558">
    <s id="558:1">སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང༌། ཤི་འཕོ་བ་དང༌། སྐྱེ་བ་མཁྱེན་པའི་སྟོབས་ནི་ཀུན་རྫོབ་ཤེས་པ་ཡིན་ནོ། །</s>
  </p>
  <p id="559">
    <s id="559:1">ཟད་པ་དྲུག་གམ་བཅུ་ཡིན་ནོ། །</s>
  </p>
  <p id="560">
    <s id="560:1">གལ་ཏེ་ཟག་པ་ཟད་པ་ཤེས་པ་འགོག་པ་ཤེས་པ་ཁོ་ན་ཞིག་ཡིན་ན་ནི་ཟག་པ་ཟད་པ་མཁྱེན་པའི་སྟོབས་ཤེས་པ་དྲུག་ཡིན་ཏེ། </s>
  </p>
  <p id="561">
    <s id="561:1">ཆོས་ཤེས་པ་དང༌། རྗེས་སུ་ཤེས་པ་དང༌། འགོག་པ་ཤེས་པ་དང༌། ཟད་པ་ཤེས་པ་དང༌། མི་སྐྱེ་བ་ཤེས་པ་དང༌། ཀུན་རྫོབ་ཤེས་པ་རྣམས་སོ། །</s>
  </p>
  <p id="562">
    <s id="562:1">འོན་ཏེ་ཟད་པ་ཤེས་པ་ཟད་པ་ཟད་པའི་རྒྱུད་ལ་ཡོད་པའི་ཤེས་པ་ཡིན་ན་ནི། དེས་ན་ཤེས་པ་བཅུ་ཡིན་ནོ། །</s>
  </p>
  <p id="563">
    <s id="563:1">རང་བཞིན་བཤད་ཟིན་ཏོ། །ད་ནི་ས་བརྗོད་པར་བྱ་སྟེ། </s>
  </p>
  <p id="564">
    <s id="564:1">སྔོན་གནས་ཤི་འཕོ་སྐྱེ་བའི་སྟོབས། །བསམ་གཏན་དག་ན། </s>
  </p>
  <p id="565">
    <s id="565:1">འཆི་འཕོ་བ་ནི་འཆི་འཕོ་བ་ཁོ་ན་སྟེ། སྔོན་གྱི་གནས་དང༌། ཤི་འཕོ་དང་སྐྱེ་བ་མཁྱེན་པའི་སྟོབས་ནི་བསམ་གཏན་བཞིའི་ས་བ་ཡིན་ནོ། །</s>
  </p>
  <p id="566">
    <s id="566:1">ལྷག་མ་ནི་ས་རྣམས་ཀུན་ན། །</s>
  </p>
  <p id="567">
    <s id="567:1">སྟོབས་ལྷག་མ་ནི་ས་ཐམས་ཅད་ཀྱིས་བསྡུས་པ་ཡིན་ཏེ། </s>
  </p>
  <p id="568">
    <s id="568:1">དེ་དག་ཀྱང་འདོད་པའི་ཁམས་དང༌། མི་ལྕོགས་པ་མེད་པ་དང༌། བསམ་གཏན་ཁྱད་པར་ཅན་དང༌། བསམ་གཏན་དང༌། གཟུགས་མེད་པའོ། །</s>
  </p>
  <p id="569">
    <s id="569:1">ཐམས་ཅད་ཀྱང་འཛམ་བུའི་གླིང་གི་སྐྱེས་པའི་རྟེན་ཅན་ཡིན་ཏེ། གཞན་དུ་སངས་རྒྱས་མི་འབྱུང་བའི་ཕྱིར་རོ། །</s>
  </p>
  <p id="570">
    <s id="570:1">ཤེས་པ་རྣམ་པ་བཅུ་པོ་འདི་ཉིད་གཞན་གྱི་ནི་སྟོབས་ཞེས་མི་བྱའོ། སངས་རྒྱས་ཁོ་ནའི་སྟོབས་ཞེས་བྱའོ། །</s>
  </p>
  <p id="571">
    <s id="571:1">ཅིའི་ཕྱིར། འདིའི་སྟོབས་གང་ཕྱིར་ཐོགས་མི་མངའ། །</s>
  </p>
  <p id="572">
    <s id="572:1">གང་གི་ཕྱིར་འདིའི་མཁྱེན་པ་ཤེས་བྱ་ཐམས་ཅད་ལ་ཐོགས་པ་མི་མངའ་བར་འཇུག་པ་དེའི་ཕྱིར་སྟོབས་ཡིན་ནོ། །</s>
  </p>
  <p id="573">
    <s id="573:1">གཞན་དག་གི་ཤེས་པ་ནི་ལ་ལར་འདོད་ཀྱང་མི་འཇུག་པའི་ཕྱིར། </s>
  </p>
  <p id="574">
    <s id="574:1">ཐོགས་པ་ཡིན་པས་དེ་ནི་སྟོབས་ཞེས་བྱ་བའི་མིང་ཐོབ་པར་འོས་པ་མ་ཡིན་ཏེ། </s>
  </p>
  <p id="575">
    <s id="575:1">འདིར་དཔེ་ནི་གནས་བརྟན་ཤཱ་རིའི་བུས་རབ་ཏུ་འབྱུང་བར་འདོད་པའི་མི་ཕྱིར་བཏང་བ་དང༌། བྱ་ཞིག་ཁྲས་གཙེས་པ་སྐྱེ་བ་ལ་སོགས་པའི་མཐའ་མ་ཤེས་པ་ལྟ་བུ་ཡིན་ནོ། །</s>
  </p>
  <p id="576">
    <s id="576:1">རེ་ཞིག་དེ་ལྟར་ན་མཁྱེན་པ་ལ་ཐོགས་པ་མི་མངའ་བའི་ཕྱིར། སངས་རྒྱས་རྣམས་ཀྱི་ཐུགས་ཀྱི་སྟོབས་ནི་ཤེས་བཞིན་དུ་མཐའ་ཡས་པ་ཡིན་ནོ། །</s>
  </p>
  <p id="577">
    <s id="577:1">སྐུ་ལ་སྲེད་མེད་བུ་ཡི་སྟོབས། །</s>
  </p>
  <p id="578">
    <s id="578:1">སངས་རྒྱས་ཀྱི་སྐུ་ལ་ནི་སྲིད་མེད་བུའི་སྟོབས་མངའོ་ཞེས་བརྗོད་དོ། །</s>
  </p>
  <p id="579">
    <s id="579:1">གཞན་དག་ཚིགས་ན། </s>
  </p>
  <p id="580">
    <s id="580:1">གཞན་དག་ན་རེ་ཚིགས་དང་ཚིགས་ན་སྲེད་མེད་ཀྱི་བུའི་སྟོབས་མངའོ་ཞེས་ཟེར་རོ། །</s>
  </p>
  <p id="581">
    <s id="581:1">བཙུན་པ་ན་རེ་སྐུའི་སྟོབས་ཀྱང་ཐུགས་ཀྱི་སྟོབས་བཞིན་དུ་མཐའ་ཡས་པ་ཡིན་ནོ། །</s>
  </p>
  <p id="582">
    <s id="582:1">དེ་ལྟ་མ་ཡིན་ན་མཁྱེན་པའི་སྟོབས་མཐའ་ཡས་པས་བཟོད་པར་མི་འགྱུར་རོ་ཞེས་ཟེར་རོ། །</s>
  </p>
  <p id="583">
    <s id="583:1">སངས་རྒྱས་དང་རང་སངས་རྒྱས་དང་འཁོར་ལོས་སྒྱུར་བ་རྣམས་ཀྱི་ཚིགས་ཀྱི་མདུད་པ་དང༌། ལུ་གུ་བརྒྱུད་དང༌། གཟར་བུས་བཏབ་པ་ལྟ་བུ་དག་ཡིན་ནོ། །</s>
  </p>
  <p id="584">
    <s id="584:1">སྲེད་མེད་ཀྱི་བུའི་སྟོབས་ཀྱི་ཚད་ཇི་ཙམ་ཞེ་ན། </s>
  </p>
  <p id="585">
    <s id="585:1">གླང་ཆེན་སོགས་བདུན་ཅུས་གླགས་པའི་སྟོབས་ཡིན་ནོ། །</s>
  </p>
  <p id="586">
    <s id="586:1">གླང་པོ་ཆེ་ཕལ་པ་བཅུའི་སྟོབས་གང་ཡིན་པ་དེ་ནི་སྤོས་ཀྱི་གླང་པོ་ཆེ་གཅིག་གི་སྟོབས་ཡིན་ནོ། །དེ་བཞིན་དུ་ཚན་པོ་ཆེ་ཆེན་པོ་དང༌། རབ་གནོན་དང༌། ཡན་ལག་མཆོག་དང༌། སྟོབས་མཆོག་དང༌། སྲེད་མེད་ཀྱི་བུ་རྣམས་གོང་ནས་གོང་དུ་བཅུ་འགྱུར་དུ་བསྐྱེད་དེ་བརྗོད་པར་བྱའོ། །</s>
  </p>
  <p id="587">
    <s id="587:1">གཞན་དག་ན་རེ་གླང་པོ་ཆེ་ཕལ་བ་དང༌། སྤོས་ཀྱི་གླང་པོ་ཆེ་དང༌། ཚན་པོ་ཆེ་ཆེན་པོ་དང༌། རབ་གནོན་དང༌། ཡན་ལག་མཆོག་དང༌། སྟོབས་མཆོག་རྣམས་གོང་ནས་གོང་དུ་བཅུ་འགྱུར་དུ་བསྐྱེད་པ་ནི་སྲེད་མེད་ཀྱི་བུའི་སྟོབས་ཀྱི་ཕྱེད་ཡིན་ལ། དེ་གཉིས་སུ་བསྒྱུར་བ་ནི་སྲེད་མེད་ཀྱི་བུའི་སྟོབས་ཡིན་ནོ་ཞེས་ཟེར་ཏེ། ཇི་ལྟར་ཆེས་ཆེ་བ་དེ་ལྟར་རུང་ངོ༌། །</s>
  </p>
  <p id="588">
    <s id="588:1">དེ་ནི་རེག་བྱའི་སྐྱེ་མཆེད་དོ། །</s>
  </p>
  <p id="589">
    <s id="589:1">ལུས་ཀྱི་སྟོབས་དེ་ནི་ཐམས་ཅད་ཀྱང་རེག་བྱའི་སྐྱེ་མཆེད་ཀྱི་རང་བཞིན་འབྱུང་བ་ཆེན་པོའི་ཁྱད་པར་ཁོ་ན་ཡིན་པར་རིག་པར་བྱའོ། །</s>
  </p>
  <p id="590">
    <s id="590:1">གཞན་དག་ན་རེ་བདུན་ལས་དོན་གཞན་དུ་གྱུར་པ་རྒྱུར་བྱས་པའི་གཟུགས་ཡིན་ནོ་ཞེས་ཟེར་རོ། །</s>
  </p>
  <p id="591">
    <s id="591:1">སྟོབས་རྣམས་བཤད་ཟིན་ཏོ། །</s>
  </p>
  <p id="592">
    <s id="592:1">མི་འཇིགས་པ་ནི་རྣམ་པ་བཞི། །</s>
  </p>
  <p id="593">
    <s id="593:1">མདོ་ལས་ཇི་སྐད་འབྱུང་བ་བཞིན་ནོ། །མི་འཇིགས་པ་བཞི་པོ་དེ་དག་ཀྱང༌། </s>
  </p>
  <p id="594">
    <s id="594:1">ཇི་ལྟར་སྟོབས་ནི་དང་པོ་དང་བཅུ་པ་གཉིས་པ་བདུན་པ་བཞིན་ནོ། །</s>
  </p>
  <p id="595">
    <s id="595:1">གནས་དང་གནས་མ་ཡིན་པ་མཁྱེན་པའི་སྟོབས་ཇི་ལྟ་བར། ཀྱེ་མང་མངོན་པར་རྫོགས་པར་སངས་རྒྱས་པར་གྱུར་པ་ལ་ཞེས་བྱ་བའི་མི་འཇིགས་པ་འདི་ཡང་དེ་དང་འདྲ་བར་རིག་པར་བྱའོ། །</s>
  </p>
  <p id="596">
    <s id="596:1">ཟག་པ་ཟད་པ་མཁྱེན་པའི་སྟོབས་ཇི་ལྟ་བར་ཀྱེ་མང་ཟག་པ་ཟད་པར་གྱུར་པ་ལ་ཞེས་བྱ་བའི་མི་འཇིགས་པ་འདི་ཡང་དེ་དང་འདྲའོ། །</s>
  </p>
  <p id="597">
    <s id="597:1">ལས་བདག་གིར་བྱ་བ་མཁྱེན་པའི་སྟོབས་ཇི་ལྟ་བར་ངས་གང་དག་ཉན་ཐོས་རྣམ་ལ་བར་དུ་གཅོད་པའི་ཆོས་སུ་གསུངས་པ་ལ་ཞེས་བྱ་བའི་མི་འཇིགས་པ་འདི་ཡང་དེ་དང་འདྲའོ། །</s>
  </p>
  <p id="598">
    <s id="598:1">ཀུན་དུ་འགྲོ་བའི་ལམ་མཁྱེན་པའི་སྟོབས་ཇི་ལྟ་བར་དས་གང་ཉན་ཐོས་རྣམས་ཀྱི་ངེས་པར་འབྱུང་བའི་ལམ་དུ་གསུངས་པ་ལ་ཞེས་བྱ་བའི་མི་འཇིགས་པ་འདི་ཡང་དེ་དང་འདྲ་བར་རིག་པར་བྱའོ། །</s>
  </p>
  <p id="599">
    <s id="599:1">ཇི་ལྟར་ན་མཁྱེན་པ་ཉིད་མི་འཇིགས་པ་ཡིན་ཞེ་ན། </s>
  </p>
  <p id="600">
    <s id="600:1">མི་འཇིགས་པ་ནི་མི་སྐྲག་པ་ཡིན་ལ། འདི་དག་གིས་ཀྱང་མི་སྐྲག་པར་འགྱུར་རོ། །</s>
  </p>
  <p id="601">
    <s id="601:1">ཤེས་པས་བྱས་པ་ནི་མི་འཇིགས་པར་རུང་གི་ཤེས་པ་ཉིད་ནི་མ་ཡིན་ནོ། །</s>
  </p>
  <p id="602">
    <s id="602:1">དྲན་པ་ཉེ་བར་གཞག་པ་ནི་འཁོར་གྱི་བྱེ་བྲག་ལས་གསུམ་ཡིན་ཏེ། མདོ་ལས་ཇི་སྐད་འབྱུང་བ་བཞིན་ནོ། །དེ་ཡང་</s>
  </p>
  <p id="603">
    <s id="603:1">དྲན་པ་ཤེས་རབ་དག་ཉིད་གསུམ། །</s>
  </p>
  <p id="604">
    <s id="604:1">དྲན་པ་ཉེ་བར་གཞག་པ་གསུམ་པོ་འདི་དག་ནི་དྲན་པ་དང༌། ཤེས་བཞིན་གྱི་རང་བཞིན་དག་ཡིན་ནོ། །</s>
  </p>
  <p id="605">
    <s id="605:1">གང་གི་ཚེ་ཉན་ཐོས་དག་ཀྱང་གུས་པར་ཉན་པ་དང༌། གུས་པར་མི་ཉན་པ་དང༌། གཉི་ག་ལ་ཀུན་དུ་དགའ་བའམ། ཀུན་ནས་མནར་སེམས་མི་འབྱུང་བ་ན། </s>
  </p>
  <p id="606">
    <s id="606:1">ཅིའི་ཕྱིར། འདི་དག་སངས་རྒྱས་ཀྱི་ཆོས་མ་འདྲེས་པ་རྣམས་ཞེས་བྱ་ཞེ་ན། </s>
  </p>
  <p id="607">
    <s id="607:1">བག་ཆགས་དང་བཅས་པར་སྤངས་པའི་ཕྱིར་རོ། །</s>
  </p>
  <p id="608">
    <s id="608:1">ཡང་ན་ཉན་ཐོས་རྣམས་གང་ཡིན་པ་དེ་ལ་ནི་གུས་པར་ཉན་པ་དང༌། གུས་པར་མི་ཉན་པ་དང༌། གཉིས་པོ་དེ་དག་ལ་ཤིན་ཏུ་ཡང་ཡིད་བདེ་བ་ལ་སོགས་པའི་གོ་སྐབས་སུ་མི་འགྱུར་གྱི། གཞན་ལ་ནི་དེ་ལྟ་མ་ཡིན་པས་དེ་ཁོ་ན་ལ་དེ་མི་འབྱུང་བ་ཡ་མཚན་དུ་རྣམ་པར་གཞག་གི་གཞན་ལ་ནི་མ་ཡིན་ནོ། །</s>
  </p>
  <p id="609">
    <s id="609:1">ད་ནི་ཐུགས་རྗེ་ཆེན་པོ་བརྗོད་པར་བྱ་སྟེ། དེ་སྨྲས་པ། </s>
  </p>
  <p id="610">
    <s id="610:1">ཐུགས་རྗེ་ཆེན་པོ་ཀུན་རྫོབ་བློ། །</s>
  </p>
  <p id="611">
    <s id="611:1">ཐུགས་རྗེ་ཆེན་པོ་ནི་ཀུན་རྫོབ་ཤེས་པའི་བདག་ཉིད་ཡིན་ནོ། །</s>
  </p>
  <p id="612">
    <s id="612:1">དེ་ལྟ་མ་ཡིན་ན་སེམས་ཅན་ཐམས་ཅད་ལ་དམིགས་པར་ཡང་མི་འགྲུབ་ལ། </s>
  </p>
  <p id="613">
    <s id="613:1">སྙིང་རྗེ་བཞིན་དུ་སྡུག་བསྔལ་གསུམ་གྱི་རྣམ་པ་ཅན་དུ་ཡང་མི་འགྲུབ་བོ། །</s>
  </p>
  <p id="614">
    <s id="614:1">འདི་ཅིའི་ཕྱིར་ཐུགས་རྗེ་ཆེན་པོ་ཞེས་བྱ་ཞེ་ན། </s>
  </p>
  <p id="615">
    <s id="615:1">ཚོགས་དང་རྣམ་པ་སྤྱོད་ཡུལ་དང༌། །མཉམ་པའི་ཕྱིར་དང་ཆེས་ཆེའི་ཕྱིར། །</s>
  </p>
  <p id="616">
    <s id="616:1">ཚོགས་ནི་བསོད་ནམས་དང་ཡེ་ཤེས་ཀྱི་ཚོགས་ཆེན་པོས་ཡང་དག་པར་འགྲུབ་པའི་ཕྱིར་རོ། །</s>
  </p>
  <p id="617">
    <s id="617:1">རྣམ་པ་ནི་སྡུག་བསྔལ་གསུམ་ལ་རྟོགས་པའི་ཕྱིར་རོ། །</s>
  </p>
  <p id="618">
    <s id="618:1">དམིགས་པ་ནི་ཁམས་གསུམ་པའི་སེམས་ཅན་ལ་དམིགས་པའི་ཕྱིར་རོ། །</s>
  </p>
  <p id="619">
    <s id="619:1">མཉམ་པ་ཉིད་ནི་སེམས་ཅན་ཐམས་ཅད་ལ་འདྲ་བར་འཇུག་པའི་ཕྱིར་རོ༑ །</s>
  </p>
  <p id="620">
    <s id="620:1">ཆེས་ཆེ་བ་ཉིད་ནི་དེ་བས་ཆ་བ་མེད་པའི་ཕྱིར་རོ། །</s>
  </p>
  <p id="621">
    <s id="621:1">སྙིང་རྗེ་དང་ཐུགས་རྗེ་ཆེན་པོ་གཉིས་ལ་ཐ་དད་དུ་བྱ་བ་ནི་ཅི་ཞིག་ཡོད་ཅེ་ན། </s>
  </p>
  <p id="622">
    <s id="622:1">ཐ་དད་བྱ་བ་རྣམ་པ་བརྒྱད། </s>
  </p>
  <p id="623">
    <s id="623:1">ངོ་བོ་ཉིད་ལས་ནི་ཞེ་སྡང་མེད་པ་དང༌། གཏི་མུག་མེད་པའི་ངོ་བོ་ཉིད་ཡིན་པའི་ཕྱིར་རོ། །</s>
  </p>
  <p id="624">
    <s id="624:1">རྣམ་པ་ལས་ནི་སྡུག་བསྔལ་གཅིག་དང༌། གསུམ་གྱི་རྣམ་པ་ཅན་ཡིན་པའི་ཕྱིར་རོ། །</s>
  </p>
  <p id="625">
    <s id="625:1">དམིགས་པ་ལས་ནི་ཁམས་གཅིག་དང༌། གསུམ་གྱི་སེམས་ཅན་ལ་དམིགས་པའི་ཕྱིར་རོ། །</s>
  </p>
  <p id="626">
    <s id="626:1">ས་ལས་ནི་བསམ་གཏན་བཞི་དང༌། བསམ་གཏན་བཞི་པའི་ས་པ་ཡིན་པའི་ཕྱིར་རོ། །</s>
  </p>
  <p id="627">
    <s id="627:1">རྒྱུད་ལས་ནི་ཉན་ཐོས་ལ་སོགས་པ་དང༌། སངས་རྒྱས་ཀྱི་རྒྱུད་ལས་སྐྱེ་བ་ཡིན་པའི་ཕྱིར་རོ། །</s>
  </p>
  <p id="628">
    <s id="628:1">ཐོབ་པ་ལས་ནི་འདོད་པའི་ཁམས་དང༌། སྲིད་པའི་རྩེ་མོ་ལས་འདོད་ཆགས་དང་བྲལ་བས་ཐོབ་པའི་ཕྱིར་རོ། །</s>
  </p>
  <p id="629">
    <s id="629:1">ཡོངས་སུ་མི་སྐྱོབ་པ་དང༌། ཡོངས་སུ་སྐྱོབ་པ་དང༌། </s>
  </p>
  <p id="630">
    <s id="630:1">མི་འདྲ་བ་དང་འདྲ་བར་ཐུགས་རྗེ་མཛད་པའི་ཕྱིར་རོ། །</s>
  </p>
  <p id="631">
    <s id="631:1">ཅི་སངས་རྒྱས་ཐམས་ཅད་རྣམ་པ་ཐམས་ཅད་ཀྱིས་མཉམ་བ་ཡིན་ནམ་ཞེ་ན། </s>
  </p>
  <p id="632">
    <s id="632:1">སངས་རྒྱས་ཐམས་ཅད་ཚོགས་དང་ནི། །ཆོས་སྐུ་འགྲོ་བའི་དོན་སྤྱོད་པས། །མཉམ་པ་ཉིད་དེ་སྐུ་ཚེ་དང༌། །རིགས་དང་སྐུ་བོང་ཚོད་ཀྱིས་མིན། །</s>
  </p>
  <p id="633">
    <s id="633:1">སངས་རྒྱས་ཐམས་ཅད་ནི་རྒྱུ་གསུམ་པོ་སྔོན་གྱི་བསོད་ནམས་དང༌། ཡེ་ཤེས་ཀྱི་ཚོགས་ཀྱིས་ཡང་དག་པར་འགྲུབ་པ་དང༌། ཆོས་ཀྱི་སྐུ་ཡོངས་སུ་འགྲུབ་པ་དང༌། འཇིག་རྟེན་གྱི་དོན་སྤྱོད་པས་མཉམ་པ་ཉིད་ཡིན་ནོ། །</s>
  </p>
  <p id="634">
    <s id="634:1">སྐུ་ཚེ་དང༌། རིགས་དང༌། གདུང་དང༌། སྐུ་བོང་ཚོད་དུ་མཛད་པ་ལ་ནི་བྱེ་བྲག་ཡོད་དེ་དུས་ཇི་ལྟ་བ་བཞིན་དུ་ཡུན་ཤིན་ཏུ་རིང་བ་དང༌། ཐུང་ངུར་འཚོ་བའི་ཕྱིར་དང༌། རྒྱལ་རིགས་དང༌། བྲམ་ཟེའི་རིགས་ཐ་དད་པའི་ཕྱིར་དང༌། འོད་སྲུངས་དང་ཤཱཀྱ་ལ་སོགས་པ་གདུང་ཐ་དད་པའི་ཕྱིར་དང༌། སྐུ་བོང་ཚོད་ཆུང་བ་དང༌། ཆུང་བ་མ་ཡིན་པ་ཐ་དད་པའི་ཕྱིར་རོ། །</s>
  </p>
  <p id="635">
    <s id="635:1">ཕུན་སུམ་ཚོགས་པ་རྣམ་པ་གསུམ་པོ་འདི་ཁོ་ན་ཡིད་ལ་བྱེད་པ་མཁས་པས་ནི། སངས་རྒྱས་བཅོམ་ལྡན་འདས་རྣམས་ལ་དགའ་བ་དང༌། གུས་པ་ཆེན་པོ་སྐྱེད་པར་ནུས་ཏེ། </s>
  </p>
  <p id="636">
    <s id="636:1">འདི་ལྟ་སྟེ། རྒྱུ་ཕུན་སུམ་ཚོགས་པ་དང༌། འབྲས་བུ་ཕུན་སུམ་ཚོགས་པ་དང༌། ཕན་འདོགས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པའོ། །</s>
  </p>
  <p id="637">
    <s id="637:1">དེ་ལ་རྒྱུ་ཕུན་སུམ་ཚོགས་པ་ནི༑ རྣམ་པ་བཞི་སྟེ། བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ལ་གོམས་པ་དང༌། ཡུན་རིང་པོ་ནས་གོམས་པ་དང༌། བར་ཆད་མེད་པར་གོམས་པ་དང༌། གུས་པར་བྱས་ཏེ་གོམས་པའོ། །</s>
  </p>
  <p id="638">
    <s id="638:1">འབྲས་བུ་ཕུན་སུམ་ཚོགས་པ་ཡང་རྣམ་པ་བ་ནི་སྟེ། ཡེ་ཤེས་ཕུན་སུམ་ཚོགས་པ་དང༌། སྤང་བ་ཕུན་སུམ་ཚོགས་པ་དང༌། མཐུ་ཕུན་སུམ་ཚོགས་པ་དང༌། གཟུགས་ཀྱི་སྐུ་ཕུན་སུམ་ཚོགས་པའོ། །</s>
  </p>
  <p id="639">
    <s id="639:1">ཕན་འདོགས་པ་ཕུན་སུམ་ཚོགས་པ་ཡང་རྣམ་པ་བཞི་སྟེ། ངན་སོང་གསུམ་དང་འཁོར་བའི་སྡུག་བསྔལ་ལས་གཏན་དུ་ཐར་བར་མཛད་པ་ཕུན་སུམ་ཚོགས་པའོ། །ཡང་ན་ཐེག་པ་གསུམ་དང་བདེ་འགྲོ་ལ་འགོད་པར་མཛད་པ་ཕུན་སུམ་ཚོགས་པའོ། །</s>
  </p>
  <p id="640">
    <s id="640:1">ཡེ་ཤེས་ཕུན་སུམ་ཚོགས་པ་ཡང་རྣམ་པ་བཞི་སྟེ། མ་བསྟན་པར་མཁྱེན་པ་དང༌། ཐམས་ཅད་མཁྱེན་པ་དང༌། རྣམ་པ་ཐམས་ཅད་མཁྱེན་པ་དང༌། མ་འབད་པར་མཁྱེན་པའོ། །</s>
  </p>
  <p id="641">
    <s id="641:1">སྤངས་པ་ཕུན་སུམ་ཚོགས་པ་ཡང་རྣམ་པ་བཞི་སྟེ། ཉོན་མོངས་པ་ཐམས་ཅད་སྤངས་པ་དང༌། གཏན་དུ་སྤངས་པ་དང༌། བག་ཆགས་དང་བཅས་ཏེ་སྤངས་པ་དང༌། ཏིང་ངེ་འཛིན་དང་སྙོམས་པར་འཇུག་པའི་སྒྲིབ་བ་ཐམས་ཅད་སྤངས་པའོ། །</s>
  </p>
  <p id="642">
    <s id="642:1">མཐུ་ཕུན་སུམ་ཚོགས་པ་ཡང་རྣམ་པ་བཞི་སྟེ། ཕྱིའི་ཡུལ་སྤྲུལ་པ་དང༌། ཡོངས་སུ་བསྒྱུར་བ་དང༌། སྐུ་ཚེ་གཏོང་བ་དང༌། བྱིན་གྱིས་རློབ་པའི་མངའ་ཕུན་སུམ་ཚོགས་པ་དང༌། སྒྲིབ་པ་དང་ནམ་མཁའ་དང་ཤིན་ཏུ་རིང་བ་ལ་མྱུར་དུ་གཤེགས་པ་དང༌། ཆུང་ངུར་མང་པོ་འཇུག་པར་མཛད་པའི་མངའ་ཕུན་སུམ་ཚོགས་པ་དང༌། ཡ་མཚན་གྱི་ཆོས་ནར་མ་རྣམ་བ་སྣ་ཚོགས་ཕུན་སུམ་ཚོགས་པའོ། །</s>
  </p>
  <p id="643">
    <s id="643:1">གཟུགས་ཀྱི་སྐུ་ཕུན་སུམ་ཚོགས་པ་ཡང་རྣམ་པ་བཞི་སྟེ། མཚན་ཕུན་སུམ་ཚོགས་པ་དང༌། དཔེ་བྱད་བཟང་པོ་ཕུན་སུམ་ཚོགས་པ་དང༌། སྟོབས་ཕུན་སུམ་ཚོགས་པ་དང༌། སྐུ་གདུང་རྡོ་རྗེ་ལྟར་སྲ་བ་ཉིད་ཕུན་སུམ་ཚོགས་པའོ། །</s>
  </p>
  <p id="644">
    <s id="644:1">དེ་ལྟར་ན་དེ་དག་ནི་སངས་རྒྱས་རྣམས་ཀྱི་ཆེ་བའི་བདག་ཉིད་མདོར་བསྡུས་པ་ཡིན་ནོ། །དེ་དབྱེན་ནི་མཐའ་ཡས་པར་འགྱུར་ཏེ། </s>
  </p>
  <p id="645">
    <s id="645:1">དེ་ཡང་བཅོམ་ལྡན་འདས་རྣམས་ཁོ་ན་ནས་གལ་ཏེ་སྐུ་ཚེ་བསྐལ་པ་གྲངས་མེད་པ་དུ་མར་བྱིན་གྱིས་བརླབས་པར་གྱུར་ན་མཐའ་དག་མཁྱེན་པ་དང་བརྗོད་པར་སྤྱོད་དོ། །</s>
  </p>
  <p id="646">
    <s id="646:1">རེ་ཞིག་དེ་ལྟར་ན་དེ་བཞིན་གཤེགས་པ་རྣམས་ནི་ཡོན་ཏན་དང་ཡེ་ཤེས་དང་མཐུ་དང་ཕན་འདོགས་པ་མཐའ་ཡས་ཤིང་རྨད་དུ་བྱུང་བ་ནི་རིན་པོ་ཆེ་ཆེན་པོའི་འབྱུང་གནས་ཡིན་ནོ། །</s>
  </p>
  <p id="647">
    <s id="647:1">འོན་ཀྱང་བྱིས་པ་རང་ཉིད་ཡོན་ཏན་དབུལ་བས་མོས་པ་བཅོམ་པ་རྣམས་ནི་ཡོན་ཏན་འབྱོར་པ་དེ་ལྟ་བུ་དེ་ཐོས་སུ་ཟིན་ཀྱང་སངས་རྒྱས་དང་དེའི་ཆོས་ལ་གུས་པར་མི་བྱེད་ཀྱི། </s>
  </p>
  <p id="648">
    <s id="648:1">མཁས་པ་རྣམས་ནི་རྐང་ཡན་ཆད་ནས་ཀྱང༌། བཅོམ་ལྡན་འདས་དེ་དང་དེའི་ཆོས་ལ་མངོན་པར་རབ་ཏུ་དང་བར་འགྱུར་ཏེ། </s>
  </p>
  <p id="649">
    <s id="649:1">གཅིག་ཏུ་རབ་ཏུ་དང་བ་དེ་དག་ནི་དང་བ་ཙམ་གྱིས་ཀྱང་རྣམ་པར་སྨིན་པར་མ་ངེས་པའི་སྡིག་པའི་ཚོགས་རྣམས་ཟིལ་གྱིས་མནན་ཏེ་ལྷ་དང་མིའི་ལེགས་པ་ཉམས་སུ་མྱོང་ནས་བགྲོད་པར་བྱ་བའི་མཆོག་མྱ་ངན་ལས་འདས་པར་འགྱུར་རོ། །</s>
  </p>
  <p id="650">
    <s id="650:1">དེ་ཉིད་ཀྱི་ཕྱིར་དེ་བཞིན་གཤེགས་པ་རྣམས་ནི་བསོད་ནམས་ཀྱི་ཞིང་བླ་ན་མེད་པ་ཞེས་བྱ་སྟེ། འབྲས་བུ་མེད་པ་མ་ཡིན་པ་དང༌། ཡིད་དུ་འོང་བ་དང༌། མཆོག་ཏུ་གྱུར་པ་དང༌། མྱུར་བ་དང༌། མཐའ་བཟང་བའི་ཕྱིར་རོ། །</s>
  </p>
  <p id="651">
    <s id="651:1">བཅོམ་ལྡན་འདས་ཀྱིས་ཀྱང༌། </s>
  </p>
  <p id="652">
    <s id="652:1">གང་དག་རྒྱལ་བ་རྣམ་འདྲེན་ལ། །བྱ་བ་ཆུང་ངུ་བྱེད་འགྱུར་བའང༌། །དེ་དག་མཐོ་རིས་སྣ་ཚོགས་དག །བགྲོད་ནས་བདུད་རྩིའི་གོ་འཕང་འཐོབ། །ཅེས་གསུངས་སོ། །</s>
  </p>
  <p id="653">
    <s id="653:1">རེ་ཞིག་དེ་དག་ནི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཅེས་བྱའོ། །</s>
  </p>
  <p id="654">
    <s id="654:1">ཆོས་གཞན་སློབ་དང་ཐུན་མོང་མིན། །</s>
  </p>
  <p id="655">
    <s id="655:1">སངས་རྒྱས་རྣམས་ཀྱི་ཡོན་ཏན་གཞན་དག་ནི་ཉན་ཐོས་དང་ཐུན་མོང་ཡིན་ནོ། །ཁ་ཅིག་སོ་སོའི་སྐྱེ་བོ་དང༌། དེ་དག་ཀྱང་གང་ཞེ་ན། ཅི་རིགས་པར། </s>
  </p>
  <p id="656">
    <s id="656:1">ཉོན་མོངས་མེད་དང་སྨོན་ནས་ཤེས། །སོ་སོ་ཡང་དག་རིག་སྔོན་སོགས། །</s>
  </p>
  <p id="657">
    <s id="657:1">ཉོན་མོངས་པ་མེད་པ་དང༌། སྨོན་ནས་ཤེས་པ་དང༌། སོ་སོ་ཡང་དག་པར་རིག་པ་དང༌། མངོན་པར་ཤེས་པ་དང༌། བསམ་གཏན་དང༌། གཟུགས་མེད་པ་དང༌། ཚད་མེད་པ་དང༌། རྣམ་པར་ཐར་པ་དང༌། ཟིལ་གྱིས་གནོན་པའི་སྐྱེ་མཆེད་དང༌། ཟད་པར་གྱི་སྐྱེ་མཆེད་ལ་སོགས་པའོ། །</s>
  </p>
  <p id="658">
    <s id="658:1">དེ་ལ་ཉོན་མོངས་པ་མེད་པ་ཞེས་བྱ་བ་ནི་དགྲ་བཅོམ་པ་ལ་སེམས་ཅན་རྣམས་ཀྱི་སྡུག་བསྔལ་ནི་ཉོན་མོངས་པ་ལས་རབ་ཏུ་སྐྱེ་བ་དང༌། བདག་ཉིད་ཀྱང་ཡོན་གནས་གྱི་ཁྱད་པར་ཡིན་པར་རིག་ནས་ཕ་རོལ་པོ་དག་དེ་ལ་དམིགས་ནས། ཉོན་མོངས་པ་སྐྱེ་བ་ཡོངས་སུ་སྤངས་པར་འདོད་དེ། གང་གིས་ན་ཕ་རོལ་པོ་དག་རྣམ་པ་ཐམས་ཅད་དུ་ཉོན་མོངས་པ་སྐྱེ་བར་མི་བྱེད་ཅིང་འགའ་ཡང་དེ་ལ་དམིགས་ནས་འདོད་ཆགས་སམ། ཞེས་སྡང་ངམ། ང་རྒྱལ་སྐྱེ་བར་མི་འགྱུར་བ་དེ་ལྟ་བུའི་ཤེས་པ་སྐྱེད་བར་བྱེད་པ་སྟེ། ལམ་དེ་ནི་འགའ་ཡང་ཉོན་མོངས་པ་སྐྱེད་པར་མི་བྱེད་པས་ན་ཉོན་མོངས་པ་མེད་པ་ཡིན་ནོ། །</s>
  </p>
  <p id="659">
    <s id="659:1">ཉོན་མོངས་པ་མེད་པར་དེ་ནི། ཀུན་རྫོབ་ཤེས། </s>
  </p>
  <p id="660">
    <s id="660:1">དེའི་རང་བཞིན་ནི་འདི་ཡིན་ནོ། །</s>
  </p>
  <p id="661">
    <s id="661:1">བསམ་གཏན་མཐའ་ན་</s>
  </p>
  <p id="662">
    <s id="662:1">བསམ་གཏན་བཞི་པའི་ས་པ་ཡིན་ཏེ། ལམ་སླ་བ་རྣམས་ཀྱི་མཆོག་ཡིན་པའི་ཕྱིར་རོ། །</s>
  </p>
  <p id="663">
    <s id="663:1">མི་གཡོ་བའི་ཆོས། </s>
  </p>
  <p id="664">
    <s id="664:1">དགྲ་བཅོམ་པ་གཞན་གྱིས་ནི་མ་ཡིན་ཏེ། གཞན་ནི་རེས་འགའ་རང་གི་རྒྱུད་ལས་ཀྱང་ཉོན་མོངས་པ་མཐའ་དག་ཡོངས་སུ་སྤང་བར་མི་ནུས་སོ། །</s>
  </p>
  <p id="665">
    <s id="665:1">མིས་སྐྱེད། </s>
  </p>
  <p id="666">
    <s id="666:1">གླིང་གསུམ་དུ་མི་དག་གི་ནང་ཁོ་ནར་སྐྱེད་པར་བྱེད་དོ། །</s>
  </p>
  <p id="667">
    <s id="667:1">ཉོན་མོངས་འདོད་གཏོགས་པ། མ་སྐྱེད་གཞིར་བཅས་སྤྱོད་ཡུལ་ཅན། </s>
  </p>
  <p id="668">
    <s id="668:1">འདིའི་དམིགས་པ་ནི་ཉོན་མོངས་པ་འདོད་པ་ན་སྤྱོད་པ་མ་འོངས་པ་གཞི་དང་བཅས་པ་རྣམས་ཡིན་ཏེ། ཕ་རོལ་པོ་དག་ཉོན་མོངས་པ་སྐྱེ་བར་མ་གྱུར་ཅིག་ཅེས་བྱ་བ་དེ་ལྟར་ཞུགས་པའི་ཕྱིར་རོ། །</s>
  </p>
  <p id="669">
    <s id="669:1">ཉོན་མོངས་པ་གཞི་མེད་པ་རྣམས་ནི་ཡོངས་སུ་སྤང་བར་མི་ནུས་ཏེ། ཐམས་ཅད་དུ་འགྲོ་བ་རྣམས་ནེ་རང་གིས་མཐའ་དག་ལ་དམིགས་པའི་ཕྱིར་རོ། །</s>
  </p>
  <p id="670">
    <s id="670:1">ཉོན་མོངས་པ་མེད་པ་ཇི་སྐད་དུ་བཤད་པ། </s>
  </p>
  <p id="671">
    <s id="671:1">སྨོན་ནས་ཤེས་པའང་དེ་བཞིན་ནོ། །</s>
  </p>
  <p id="672">
    <s id="672:1">དེ་ཡང་ཀུན་རྫོབ་ཤེས་པ་དང༌། །བསམ་གཏན་མཐའ་ན་ཡོད་པ་དང༌། །མི་གཡོ་བའི་ཆོས་ཅན་གྱི་ཡིན་པ་དང༌། མིའི་རྟེན་ཅན་ཡིན་ནོ། །</s>
  </p>
  <p id="673">
    <s id="673:1">དེའི་དམིགས་པ་ཐམས་ཅད་དོ། །</s>
  </p>
  <p id="674">
    <s id="674:1">སྨོན་ནས་ཤེས་པའི་དམིགས་པ་ནི་ཆོས་ཐམས་ཅད་ཡིན་བས་འདི་ནི་བྱེ་བྲག་ཡིན་ནོ། །</s>
  </p>
  <p id="675">
    <s id="675:1">བྱེ་བྲག་ཏུ་སྨྲ་བ་རྣམས་ན་རེ་སྨོན་ནས་ཤེས་པ་གཟུགས་མེད་པ་རྣམས་མངོན་སུམ་དུ་མི་ཤེས་སོ། །འོ་ན་ཇི་ལྟ་བུ་ཞེ་ན། རྒྱུ་མཐུན་པ་དང་སྤྱོད་པའི་བྱེ་བྲག་ལས་ཤེས་ཏེ། འདིར་དཔེ་ནི་ཞིང་བ་ལྟ་བུའོ་ཞེས་ཟེར་རོ། །</s>
  </p>
  <p id="676">
    <s id="676:1">སྨོན་པ་སྔར་བཏང་བའི་ཤེས་པ་ནི་སྨོན་ནས་ཤེས་པ་སྟེ། </s>
  </p>
  <p id="677">
    <s id="677:1">འདི་ཤེས་པར་བྱའོ་སྙམ་དུ་སྨོན་ནས་རབ་ཀྱི་མཐའི་བསམ་གཏན་བཞི་པ་ལ་སྙོམས་པར་འཇུག་ཅིང༌། ཏིང་ངེ་འཛིན་དེའི་ཡུལ་དུ་ཇི་ཙམ་ཞིག་གྱུར་པ་གང་ཡིན་པ་དེ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པའོ། །</s>
  </p>
  <p id="678">
    <s id="678:1">དེ་བཞིན་ཆོས་དོན་དེས ་ཚིག་དང༌། །སྤོབས་པ་སོ་སོ་ཡང་དག་རིག །</s>
  </p>
  <p id="679">
    <s id="679:1">སོ་སོ་ཡང་དག་པར་རིག་པ་ནི་བཞི་སྟེ། ཆོས་སོ་སོ་ཡང་དག་པར་རིག་པ་དང༌། དོན་སོ་སོ་ཡང་དག་པར་རིག་པ་དང༌། ངེས་པའི་ཚིག་སོ་སོ་ཡང་དག་པར་རིག་པ་དང༌། སྤོབས་པ་སོ་སོ་ཡང་དག་པར་རིག་པའོ། །</s>
  </p>
  <p id="680">
    <s id="680:1">དེ་དག་ཀྱང་ཉོན་མོངས་པ་མེད་པ་ཇི་ལྟ་བ་དེ་དང་འདྲའོ། །</s>
  </p>
  <p id="681">
    <s id="681:1">དེ་དག་གི་དེ་དང་འདྲ་བ་ཅི་ཞེ་ན། </s>
  </p>
  <p id="682">
    <s id="682:1">མི་གཡོ་བའི་ཆོས་ཅན་གྱི་ཡིན་པ་དང༌། མིའི་རྟེན་ཅན་ཉིད་ཡིན་ནོ། །</s>
  </p>
  <p id="683">
    <s id="683:1">འདི་དག་གི་དམིགས་པ་དང༌། ས་དང་རང་གི་ངོ་བོའི་བྱེ་བྲག་ནི་ཐ་དད་པར་བརྗོད་དེ། </s>
  </p>
  <p id="684">
    <s id="684:1">གསུམ་ནི་གོ་རིམས་བཞིན་མིང་དང༌། །དོན་དང་ངག་ལ་ཐོགས་མེད་ཤེས། །</s>
  </p>
  <p id="685">
    <s id="685:1">ཆོས་དང་དོན་དང་ངེས་པའི་ཚིག་སོ་སོ་ཡང་དག་པར་རིག་པ་རྣམས་ནི་གོ་རིམས་བཞིན་དུ་མིང་དང་ཚིག་དང་ཡི་གེའི་ཚོགས་རྣམས་དང༌། དོན་དང་ངག་ལ་ཐོགས་པ་མེད་པར་ཤེས་པ་ཡིན་ནོ། །</s>
  </p>
  <p id="686">
    <s id="686:1">བཞི་པ་རིགས་པ་ཐགས་ཐོགས་མེད། །མངོན་བརྗོད་ལམ་ལ་དབང་ཉིད་དང༌། །</s>
  </p>
  <p id="687">
    <s id="687:1">ཐོགས་པ་མེད་པར་ཤེས་པ་ཞེས་བྱ་བར་སྦྱར་ཏེ། སྤོབས་པ་སོ་སོ་ཡང་དག་པར་རིག་པ་ནི་རིགས་པ་དང༌། ཐགས་ཐོགས་མེད་པར་མངོན་པར་བརྗོད་པ་ཉིད་དང༌། ཏིང་ངེ་འཛིན་ལ་དབང་གསལ་བར་བྱ་བ་ལ་ཐོགས་པ་མེད་པར་ཤེས་པ་ཡིན་ནོ། །</s>
  </p>
  <p id="688">
    <s id="688:1">དེ་ཡི་དམིགས་པ་ངག་དང་ལམ། །</s>
  </p>
  <p id="689">
    <s id="689:1">དེའི་དམིགས་པ་ནི་ངག་ཀྱང་ཡིན་ལ་ལམ་ཡང་ཡིན་ནོ། །</s>
  </p>
  <p id="690">
    <s id="690:1">ཤེས་པ་དགུའོ། །</s>
  </p>
  <p id="691">
    <s id="691:1">སྤོབས་པ་སོ་སོ་ཡང་དག་པར་རིག་པ་ནི་ཤེས་པ་དགུའི་རང་བཞིན་ཡིན་ཏེ། འགོག་བ་ཤེས་པ་མ་གཏོགས་སོ། །</s>
  </p>
  <p id="692">
    <s id="692:1">ས་ཐམས་ཅད། </s>
  </p>
  <p id="693">
    <s id="693:1">འདི་ནི་ངག་དང་ལམ་གཉིས་ལས་གང་ཡང་རུང་པ་ཞིག་ལ་དམིགས་པའི་ཕྱིར་འདོད་པའི་ཁམས་ནས་སྲིད་པའི་རྩེ་མོའི་བར་ས་ཐམས་ཅད་བ་ཡང་ཡིན་ནོ། །</s>
  </p>
  <p id="694">
    <s id="694:1">ཡང་དག་དོན་རིག་བཅུ་འམ་དྲུག །</s>
  </p>
  <p id="695">
    <s id="695:1">དོན་སོ་སོ་ཡང་དག་པར་རིག་པ་ནི་གལ་ཏེ་དོན་ཆོས་ཐམས་ཅད་ཡིན་ན་ནི་ཤེས་པ་བཅུ་ཡིན་ནོ། །</s>
  </p>
  <p id="696">
    <s id="696:1">གལ་ཏེ་དོན་མྱ་ངན་ལས་འདས་པ་ཡན་ན་ནི་ཤེས་པ་དྲུག་སྟེ། ཆོས་ཤེས་པ་དང༌། རྗེས་སུ་ཤེས་པ་དང༌། འགོག་པ་དང་ཟད་པ་དང་མི་སྐྱེ་བ་དང༌། ཀུན་རྫོབ་ཤེས་པ་རྣམས་སོ། །</s>
  </p>
  <p id="697">
    <s id="697:1">དོན་ནི་ཀུན་ན། </s>
  </p>
  <p id="698">
    <s id="698:1">དོན་སོ་སོ་ཡང་དག་པར་རིག་པ་དེ་ནི་ས་ཐམས་ཅད་པ་ཡིན་ནོ། །</s>
  </p>
  <p id="699">
    <s id="699:1">གཞན་ཀུན་རྫོབ། </s>
  </p>
  <p id="700">
    <s id="700:1">གཞན་ཆོས་དང་ངེས་པའི་ཚིགས་སོ་སོ་ཡང་དག་པར་རིག་པ་གཉིས་ནི་ཀུན་རྫོབ་ཤེས་པའི་རང་བཞིན་དག་ཡིན་ཏེ། མིང་གི་ཚོགས་ལ་སོགས་པ་དང༌། ངག་ལ་དམིགས་པའི་ཕྱིར་རོ། །</s>
  </p>
  <p id="701">
    <s id="701:1">ཆོས་རིག་འདོད་དང་བསམ་གཏན་ན། །</s>
  </p>
  <p id="702">
    <s id="702:1">ཆོས་སོ་སོ་ཡང་དག་པར་རིག་པ་ནི་ས་ལྔ་པོ་འདོད་པའི་ཁམས་དང༌། བསམ་གཏན་བཞིས་བསྡུས་པ་ཡིན་ཏེ། ཡན་ཆད་ན་མིང་གི་ཚོགས་མེད་པའི་ཕྱིར་རོ། །</s>
  </p>
  <p id="703">
    <s id="703:1">ངག་ནི་འདོད་པ་དང་པོ་ན། །</s>
  </p>
  <p id="704">
    <s id="704:1">ངག་དང་ངེས་པའི་ཚིག་ཅེས་བྱ་བ་ནི་དོན་གཅིག་གོ། །ངེས་པའི་ཚིག་སོ་སོ་ཡང་དག་པར་རིག་པ་ནི་འདད་པའི་ཁམས་དང་བསམ་གཏན་དང་པོའི་ས་པ་དག་ཡིན་ཏེ། ཡང་ཆད་ན་རྟོགས་པ་མེད་པའི་ཕྱིར་རོ། །</s>
  </p>
  <p id="705">
    <s id="705:1">བཏགས་པ་ནི་སོ་སོ་ཡང་དག་པར་རིག་པ་རྣམས་འདི་སྐད་དུ་ཚིག་དང་ཡི་གེ་དང༌། དེ་ཉིད་ཀྱི་དོན་དང༌། དེ་ཉིད་ཀྱི་གཅིག་དང་གཉིས་དང་མང་པོ་དང་ཕོ་དང་མོ་ལ་སོགས་པའི་ཚིག་བླ་དགས་དང༌། དེ་ལ་ཐགས་ཐོགས་མེད་པར་བྱ་བ་ལ་ཐོགས་པ་མེད་པར་ཤེས་པ་ནི་ཆོས་སོ་སོ་ཡང་དག་པར་རིགས་པ་ལ་སོགས་པ་ཡིན་ནོ་ཞེས་སྟོན་ཏེ། དེ་ཉིད་ཀྱིས་འདི་དག་གི་གོ་རིམས་གྲུབ་པ་ཡིན་ནོ། །</s>
  </p>
  <p id="706">
    <s id="706:1">ཚིག་ངེས་པ་ནི་ངེས་པའི་ཚིག་སྟེ། དཔེར་ན་གཟུགས་སུ་རུང་བས་ནི་དེའི་ཕྱིར། གཟུགས་ཞེས་བྱ་བ་དེ་ལྟ་བུ་ལ་སོགས་པ་ཡིན་ནོ། །</s>
  </p>
  <p id="707">
    <s id="707:1">གཞན་དག་ན་རེ་ལན་དང་ལན་ལ་སྤོབས་པས་ན་སྤོབས་པ་ཡིན་ནོ་ཞེས་ཟེར་རོ། །</s>
  </p>
  <p id="708">
    <s id="708:1">སོ་སོ་ཡང་དག་པར་རིག་པ་འདི་དག་གི་སྔོན་གྱི་སྦྱོར་བ་ནི་གོ་རིམས་བཞིན་དུ་རྩིས་དང༌། སངས་རྒྱས་ཀྱི་བཀའ་དང༌། སྒྲ་རིག་པ་དང༌། གཏན་ཚིགས་རིག་པ་དག་ཡིན་ཏེ། </s>
  </p>
  <p id="709">
    <s id="709:1">འདི་དག་ལ་མཁས་པར་མ་བྱས་བར་དེ་དག་སྐྱེད་པར་མི་ནུས་སོ་ཞེས་གྲག་གོ། །</s>
  </p>
  <p id="710">
    <s id="710:1">ཐམས་ཅད་ཀྱི་སྦྱོར་བ་སངས་རྒྱས་ཀྱི་བཀའ་ཁོ་ན་ཡིན་ནོ་ཞེས་བརྗོད་དོ། །</s>
  </p>
  <p id="711">
    <s id="711:1">གང་ལ་གཅིག་ཡོད་པ་དེ་ལ་གདོན་མི་ཟ་བར་སོ་སོ་ཡང་དག་པར་རིག་པ་བཞི་ཆར་ཡོད་དོ། །</s>
  </p>
  <p id="712">
    <s id="712:1">མ་ཚང་བར་ནི་དེ་ཐོབ་མེད། །</s>
  </p>
  <p id="713">
    <s id="713:1">དེ་དག་མ་ཚང་བར་ནི་སོ་སོ་ཡང་དག་པར་རིག་པ་འཐོབ་པ་མ་ཡིན་ནོ། །</s>
  </p>
  <p id="714">
    <s id="714:1">ཉོན་མོངས་པ་མེད་པ་ལ་སོགས་པའི་ཡོན་ཏན་བསྟན་པ་གང་དག་ཡིན་པ། </s>
  </p>
  <p id="715">
    <s id="715:1">དྲུག་པོ་དེ་དག་རབ་མཐའ་བས། །</s>
  </p>
  <p id="716">
    <s id="716:1">དེ་དག་ནི་རབ་ཀྱི་མཐའ་པའི་བསམ་གཏན་གྱི་སྟོབས་ཀྱིས་འཐོབ་པོ། །</s>
  </p>
  <p id="717">
    <s id="717:1">དེ་ནི་རྣམ་དྲུག །</s>
  </p>
  <p id="718">
    <s id="718:1">བསམ་གཏན་བཞི་པ་རབ་ཀྱི་མཐའ་པ་དེ་ཡང་ཉོན་མོངས་པ་མེད་པ་དང༌། སྨོན་ནས་ཤེས་པ་དང༌། སོ་སོ་ཡང་དག་པར་རིག་པ་གསུམ་དང༌། རབ་ཀྱི་མཐའ་པ་དེ་ཉིད་དང་དྲུག་གི་བདག་ཉིད་ཡིན་ནོ། །</s>
  </p>
  <p id="719">
    <s id="719:1">ངེས་པའི་ཚིག་སོ་སོ་ཡང་དག་པར་རིག་པ་ནི་དེའི་སྟོབས་ཀྱིས་འཐོབ་པ་ཡིན་གྱི་དེ་བསམ་གཏན་བཞི་པའི་ས་བ་ནི་མ་ཡིན་ནོ། །</s>
  </p>
  <p id="720">
    <s id="720:1">རབ་ཀྱི་མཐའ་པ་ཞེས་བྱ་བ་ནི་ཅི་ཞེ་ན། </s>
  </p>
  <p id="721">
    <s id="721:1">བསམ་གཏན་མཐའ། </s>
  </p>
  <p id="722">
    <s id="722:1">བསམ་གཏན་བཞི་པ་ཡིན་ནོ། །</s>
  </p>
  <p id="723">
    <s id="723:1">དེ་ནི་ས་ཀུན་གྱིས་མཐུན་པས། །འཕེལ་བའི་རབ་ཏུ་ཕྱིན་པ་ཡིན། །</s>
  </p>
  <p id="724">
    <s id="724:1">ཇི་ལྟར་ནས་ཐམས་ཅད་ཀྱིས་མཐུན་པར་བྱས་པ་ཡིན་ཞེ་ན། </s>
  </p>
  <p id="725">
    <s id="725:1">འདོད་པ་ན་སྤྱོད་པའི་སེམས་ལས་བསམ་གཏན་དང་པོ་ལ་སྙོམས་པར་འཇུག་ལ། དེ་ལས་ནི་བསམ་གཏན་གཉིས་པ་སྟེ། དེ་བཞིན་དུ་རིམ་གྱིས་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཀྱི་བར་ལ་སྙོམས་པར་འཇུག་གོ། །</s>
  </p>
  <p id="726">
    <s id="726:1">མི་མཐུན་པ་ནི་ཡང་འདོད་པ་ན་སྤྱོད་པའི་སེམས་ཀྱི་བར་ལའོ། །</s>
  </p>
  <p id="727">
    <s id="727:1">དེ་ལ་ཡང་བསམ་གཏན་བཞི་པའི་བར་དུ་མཐུན་པ་ཡིན་ཏེ། དེ་ལྟར་ན་ས་ཐམས་ཅད་ཀྱིས་མཐུན་པར་བྱས་པ་ཡིན་ནོ། །</s>
  </p>
  <p id="728">
    <s id="728:1">ཇི་ལྟར་ན་འཕེལ་བའི་རབ་ཏུ་ཕྱིན་པའི་བར་དུ་ཡིན་ཞེ་ན། </s>
  </p>
  <p id="729">
    <s id="729:1">དེ་ལྟར་བསྒོམས་པ་ཆུང་ངུ་ལས་འབྲིང༌། འབྲིང་ལས་ཆེན་པོ་ལ་སྙོམས་པར་འཇུག་པ་སྟེ། འཕེལ་བའི་མཆོག་ནི་འཕེལ་བའི་རབ་ཡིན་ནོ། །</s>
  </p>
  <p id="730">
    <s id="730:1">བསམ་གཏན་འདི་ལྟ་བུ་འདི་ནི་རབ་ཀྱི་མཐའ་པ་ཡིན་ཏེ། འདི་ལ་མཐར་རབ་ཏུ་ཕྱིན་པ་ཡོད་པའི་ཕྱིར་རོ། །</s>
  </p>
  <p id="731">
    <s id="731:1">འདིར་མཐའ་ནི་འཕེལ་བ་འམ་རྣམ་པ་ཡིན་ཏེ། མུ་བཞི་པ་བཞིན་ནོ། །ཡོན་ཏན་དྲུག་པོ་དེ་དག་ཀྱང༌། །</s>
  </p>
  <p id="732">
    <s id="732:1">སངས་རྒྱས་ལས་གཞན་སྦྱོར་ལས་སྐྱེས། །</s>
  </p>
  <p id="733">
    <s id="733:1">སངས་རྒྱས་ལས་གཞན་པ་ནི་སྦྱོར་བ་ལས་བྱུང་བ་ཡིན་གྱི་འདོད་ཆགས་དང་བྲལ་བས་ཐོབ་པ་ནི་མ་ཡིན་ནོ། །</s>
  </p>
  <p id="734">
    <s id="734:1">སངས་རྒྱས་ཀྱི་ནི་སྦྱོར་བ་ལས་བྱུང་བ་ཅུང་ཟད་ཀྱང་མེད་དེ། འདོད་ཆགས་ཅན་གྱི་དབང་ཕྱུག་ཡིན་པའི་ཕྱིར། དེའི་ཡོན་ཏན་ཕུན་སུམ་ཚོགས་པ་ཐམས་ཅད་མངོན་དུ་གྱུར་པ་ནི་བཞེད་པ་ཙམ་ལ་རག་ལས་པ་ཡིན་ནོ། །</s>
  </p>
  <p id="735">
    <s id="735:1">རེ་ཞིག་དེ་དག་ནི་ཉན་ཐོས་དང༌། ཐུན་མོང་པའི་ཡོན་ཏན་དག་ཡིན་ནོ། །</s>
  </p>
  <p id="736">
    <s id="736:1">མངོན་པར་ཤེས་པ་ལ་སོགས་པ་ནི་སོ་སོའི་སྐྱེ་བོ་དག་དང་ཡང་ཐུན་མོང་ཡིན་ནོ། །</s>
  </p>
  <p id="737">
    <s id="737:1">མངོན་པར་ཤེས་པ་ཞེས་བྱ་བ་འདི་ཅི་ཞེ་ན། </s>
  </p>
  <p id="738">
    <s id="738:1">རྫུ་འཕྲུལ་རྣ་བ་ཡིད་དང་ནི། །སྔོན་ཚེ་འཆི་འཕོ་སྐྱེ་བ་དང༌། །ཟད་ཤེས་མངོན་དུ་བྱ་བ་ཡི། །མངོན་ཤེས་རྣམ་པ་དྲུག །</s>
  </p>
  <p id="739">
    <s id="739:1">རྫུ་འཕྲུལ་གྱི་ཡུལ་ཤེས་པ་མངོན་དུ་བྱ་བའི་མངོན་པར་ཤེས་དང༌། ལྷའི་རྣ་བ་དང༌། སེམས་ཀྱི་རྣམ་གྲངས་དང༌། སྔོན་གྱི་གནས་རྗེས་སུ་དྲན་པ་དང༌། འཆི་འཕོ་དང༌། སྐྱེ་བ་དང༌། ཟག་པ་ཟད་པ་ཤེས་པ་མངོན་སུམ་དུ་བྱ་བའི་མངོན་པར་ཤེས་པ་སྟེ། དེ་དག་ནི་མངོན་པར་ཤེས་པ་དྲུག་ཡིན་ནོ། །</s>
  </p>
  <p id="740">
    <s id="740:1">དེ་དག་ལས་ལྔ་ནི་སོ་སོའི་སྐྱེ་བོ་རྣམས་དང་ཐུན་མོང་བ་ཡིན་ནོ། །དེ་དག་ཐམས་ཅད་ནི། </s>
  </p>
  <p id="741">
    <s id="741:1">རྣམ་གྲོལ་བློ། །</s>
  </p>
  <p id="742">
    <s id="742:1">དགེ་སྦྱོང་གི་ཚུལ་གྱི་འབྲས་བུ་བཞིན་དུ། རྣམ་པར་གྲོལ་བའི་ལམ་གྱི་ཤེས་རབ་ཀྱི་རང་བཞིན་ཡིན་ནོ། །</s>
  </p>
  <p id="743">
    <s id="743:1">བཞི་ནི་ཀུན་རྫོབ་ཤེས་པ་སྟེ། །</s>
  </p>
  <p id="744">
    <s id="744:1">སེམས་ཀྱི་རྣམ་གྲངས་དང༌། ཟག་པ་ཟད་པ་ཤེས་པའི་མངོན་པར་ཤེས་པ་མ་གཏོགས་སོ། །</s>
  </p>
  <p id="745">
    <s id="745:1">སེམས་ལ་ཤེས་པ་ལྔ་ཡིན་ནོ། །</s>
  </p>
  <p id="746">
    <s id="746:1">སེམས་ཀྱི་རྣམ་གྲངས་མངོན་པར་ཤེས་པ་ནི་ལྔ་ཡིན་ཏེ། ཆོས་ཤེས་པ་དང༌། རྗེས་སུ་ཤེས་པ་དང༌། ལམ་དང་ཀུན་རྫོབ་དང༌། ཕ་རོལ་གྱི་སེམས་ཤེས་པ་རྣམས་སོ། །</s>
  </p>
  <p id="747">
    <s id="747:1">ཟག་པ་མངོན་ཤེས་སྟོབས་བཞིན་ནོ། །</s>
  </p>
  <p id="748">
    <s id="748:1">འདི་ནི་ཟག་པ་ཟད་པ་མཁྱེན་པའི་སྟོབས་ཇི་སྐད་དུ་བཤད་པ་དེ་བཞིན་དུ་ཤེས་པ་དྲུག་གམ་བཅུ་ཡིན་བདེ་ཡང་རིག་པར་བྱ་ལ། དེ་བཞིན་དུ་འདི་ནི་ས་ཐམས་ཅད་པ་ཡིན་པར་ཡང་ཤེས་པར་བྱའོ། །ལྷག་མ། </s>
  </p>
  <p id="749">
    <s id="749:1">ལྔ་ནི་བསམ་གཏན་བཞི་དག་ན། </s>
  </p>
  <p id="750">
    <s id="750:1">མངོན་པར་ཤེས་པ་ལྔ་ནི་བསམ་གཏན་བཞིའི་ས་པ་དག་ཡིན་ནོ། །</s>
  </p>
  <p id="751">
    <s id="751:1">ཅིའི་ཕྱིར་གཟུགས་མེད་པའི་ས་པ་དག་མེད་ཅེ་ན། </s>
  </p>
  <p id="752">
    <s id="752:1">རེ་ཞིག་གསུམ་ནི་མེད་དེ། གཟུགས་ལ་དམིགས་པ་ཡིན་པའི་ཕྱིར་རོ། །</s>
  </p>
  <p id="753">
    <s id="753:1">སེམས་ཀྱི་རྣམ་གྲངས་མངོན་པར་ཤེས་པ་ཡང་མེད་དེ་གཟུགས་ལ་སྟེགས་བཅས་ནས་མངོན་པར་བསྒྲུབ་པར་བྱ་བ་ཡིན་པའི་ཕྱིར་རོ། །</s>
  </p>
  <p id="754">
    <s id="754:1">སྔོན་གྱི་གནས་རྗེས་སུ་དྲན་པ་ཡང་མེད་དེ་མཐར་གྱིས་སྔོན་གྱི་གནས་གཞན་རྗེས་སུ་དྲན་པས་མངོན་པར་འགྲུབ་པའི་ཕྱིར་དང༌། གནས་དང་རུས་ལ་སོགས་པ་ལ་དམིགས་པ་ཡིན་པའི་ཕྱིར་ཏེ། </s>
  </p>
  <p id="755">
    <s id="755:1">གཞན་གྱི་སེམས་ཤེས་པར་འདོད་པ་ནི་བདག་གི་ལུས་འདི་འདྲ་བ་ཞིག་ལས་སེམས་ནི་འདི་འདྲ་བ་ཞིག་ཡིན་ནོ་ཞེས་ལུས་དང་སེམས་ཀྱི་མཚན་མ་འཛིན་ཅིང་དེ་བཞིན་དུ་ཕ་རོལ་བོ་དག་ལ་ཡང་གཏོད་དེ། སེམས་ཤེས་པ་ལས་མངོན་པར་འགྲུབ་པར་འགྱུར་རོ། །</s>
  </p>
  <p id="756">
    <s id="756:1">མངོན་པར་ཤེས་པ་མངོན་པར་གྲུབ་ན་ནི་གཟུགས་ལ་མི་ལྟོས་པར་མངོན་པར་ཤེས་སོ། །</s>
  </p>
  <p id="757">
    <s id="757:1">སྔོན་གྱི་གནས་རྗེས་སུ་དྲན་པར་འདོད་པ་ནི་ཡིད་ཀྱི་རྣམ་པར་ཤེས་པ་འགགས་མ་ཐག་པའི་མཚན་མ་བཟུང་ནས་དེའི་ལུགས་ལས་བཟློག་སྟེ། </s>
  </p>
  <p id="758">
    <s id="758:1">མཚམས་སྦྱོར་བའི་སེམས་ཀྱི་བར་དུ་དེ་མ་ཐག་པའི་གནས་སྐབས་གཞན་རྣམས་ཡིན་ལ་བྱེད་དོ། །</s>
  </p>
  <p id="759">
    <s id="759:1">དེ་ནས་སྲིད་པ་བར་མའི་སྐད་ཅིག་མ་གཅིག་དྲན་ན་ཡང་གྲུབ་པ་ཡིན་ནོ། །</s>
  </p>
  <p id="760">
    <s id="760:1">དེ་བཞིན་དུ་གཞན་གྱི་ཡང་དྲན་ནོ། །</s>
  </p>
  <p id="761">
    <s id="761:1">མངོན་པར་གྲུབ་ནས་ནི་ཐོད་རྒལ་དུ་ཡང་དྲན་ནོ། །</s>
  </p>
  <p id="762">
    <s id="762:1">སྔོན་ཉམས་སུ་མྱོང་བ་ཁོ་ན་དྲན་ནོ། །</s>
  </p>
  <p id="763">
    <s id="763:1">གནས་གཙང་མ་རྣམས་ཇི་ལྟར་དྲན་ཞེ་ན། </s>
  </p>
  <p id="764">
    <s id="764:1">ཐོས་པས་ཉམས་སུ་མྱོང་བའི་ཕྱིར་རོ། །</s>
  </p>
  <p id="765">
    <s id="765:1">གཟུགས་མེད་པ་ནས་ཤི་འཕོས་ནས་འདིར་སྐྱེས་པ་ན་ཕ་རོལ་པའི་རྒྱུད་ལ་བརྟེན་ནས་སྐྱེད་དེ༑ །</s>
  </p>
  <p id="766">
    <s id="766:1">གཞན་དག་ནི་རང་གི་རྒྱུད་ལ་བརྟེན་ནས་སོ། །</s>
  </p>
  <p id="767">
    <s id="767:1">རྫུ་འཕྲུལ་ལ་སོགས་པའི་སྦྱོར་བ་ནི་ཡང་བ་དང༌། སྒྲ་དང༌། སྣང་བ་ཡིད་ལ་བྱེད་པ་ཡིན་ནོ། །</s>
  </p>
  <p id="768">
    <s id="768:1">མངོན་པར་ཤེས་པ་ལྔ་པོ་འདི་དག་ནི། </s>
  </p>
  <p id="769">
    <s id="769:1">རང་དང་འོག་སའི་ཡུལ་ཅན་ཡིན། །</s>
  </p>
  <p id="770">
    <s id="770:1">རྫུ་འཕྲུལ་གྱི་མངོན་པར་ཤེས་པ་གང་ཡིན་པ་དེས་ས་དེ་འམ་འོག་མར་འགྲོ་བའམ་སྤྲུལ་པར་བྱེད་ཀྱི་གོང་དུ་ནི་མ་ཡིན་ནོ། །</s>
  </p>
  <p id="771">
    <s id="771:1">དེ་བཞིན་དུ་ལྷའི་རྣ་བའི་མངོན་པར་ཤེས་པས་ཀྱང་རང་གི་ས་ཁོ་ནའམ་ས་འོག་མ་བའི་སྒྲ་ཐོས་ཀྱི་ས་གོང་མ་ནི་མ་ཡིན་ནོ། །</s>
  </p>
  <p id="772">
    <s id="772:1">སེམས་ཀྱི་རྣམ་གྲངས་མངོན་པར་ཤེས་པས་ཀྱང་ས་གོང་མ་པའི་སེམས་ནི་མི་ཤེས་སོ། །</s>
  </p>
  <p id="773">
    <s id="773:1">སྔོན་གྱི་གནས་རྗེས་སུ་དྲན་པས་ཀྱང་མི་དྲན་ནོ། །</s>
  </p>
  <p id="774">
    <s id="774:1">འཆི་འཕོ་བ་དང༌། སྐྱེ་བ་མངོན་པར་ཤེས་པས་ཀྱང་མི་མཐོང་ངོ༌། །</s>
  </p>
  <p id="775">
    <s id="775:1">དེ་ཉིད་ཀྱི་ཕྱིར་གཟུགས་མེད་པའི་ས་པའི་སེམས་ནི་ས་གོང་མ་པ་ཡིན་པའི་ཕྱིར། </s>
  </p>
  <p id="776">
    <s id="776:1">སེམས་ཀྱི་རྣམ་གྲངས་དང༌། སྔོན་གྱི་གནས་མངོན་པར་ཤེས་པ་གཉིས་ཀྱིས་མི་འཛིན་ཏོ། །</s>
  </p>
  <p id="777">
    <s id="777:1">འདི་དག་ཇི་ལྟར་འཐོབ་ཅེ་ན། </s>
  </p>
  <p id="778">
    <s id="778:1">མ་འདྲེས་པ་རྣམས་ཀྱི་སྦྱོར་བས། །</s>
  </p>
  <p id="779">
    <s id="779:1">ཐོབ་བྱ་འདྲིས་པ་ཆགས་བྲལ་བས། །</s>
  </p>
  <p id="780">
    <s id="780:1">མངོན་པར་ཤེས་པ་ཚེ་རབས་གཞན་ན་གོམས་པ་རྣམས་ནི་འདོད་ཆགས་དང་བྲལ་བས་འཐོབ་བོ། །བྱེ་བྲག་ཅན་རྣམས་ནི་སྦྱོར་བས་སོ། །ཐམས་ཅད་ཀྱང་སྦྱོང་བས་བསྐྱེད་པ་ཡིན་ནོ། །</s>
  </p>
  <p id="781">
    <s id="781:1">གསུམ་པ་དྲན་པ་ཉེར་གཞག་གསུམ། །</s>
  </p>
  <p id="782">
    <s id="782:1">སེམས་ཀྱི་རྣམ་གྲངས་མངོན་པར་ཤེས་པ་ནི་སེམས་དང་སེམས་ལས་བྱུང་བ་ལ་དམིགས་པ་ཡིན་པའི་ཕྱིར། ཚོར་བ་དང༌། སེམས་དང༌། ཆོས་དང་དྲན་པ་ཉེ་བར་གཞག་པ་གསུམ་གྱི་རང་བཞིན་ནོ། །</s>
  </p>
  <p id="783">
    <s id="783:1">དང་པོ་རྫུ་འཕྲུལ་རྣ་བ་མིག །</s>
  </p>
  <p id="784">
    <s id="784:1">མངོན་པར་ཤེས་པ་ཞེས་བྱ་བར་སྦྱར་ཏེ། རྫུ་འཕྲུལ་དང་ལྷའི་རྣ་བ་དང་ལྷའི་མིག་གི་མངོན་པར་ཤེས་པ་ནི་གཟུགས་ལ་དམིགས་པ་ཡིན་པའི་ཕྱིར་དྲན་པ་ཉེ་བར་གཞག་པ་དང་པོ་ཡིན་ཏེ། ལུས་དྲན་པ་ཉེ་བར་གཞག་པ་ཞེས་བྱ་བའི་ཐ་ཚིག་གོ། །</s>
  </p>
  <p id="785">
    <s id="785:1">རྫུ་འཕྲུལ་གྱི་དམིགས་པ་ནི་ཕྱིའི་སྐྱེ་མཆེད་བཞི་ཡིན་ཏེ། སྒྲ་མ་གཏོགས་སོ། །</s>
  </p>
  <p id="786">
    <s id="786:1">ལྷའི་རྣ་བ་དང་མིག་གི་མངོན་པར་ཤེས་པའི་དམིགས་པ་ནི་སྒྲ་དང་གཟུགས་ཀྱི་སྐྱེ་མཆེད་ཡིན་ནོ། །</s>
  </p>
  <p id="787">
    <s id="787:1">འདི་ཇི་ལྟར་ན། འཆི་འཕོ་དང་སྐྱེ་བ་ཤེས་པས་འདི་ལྟར་སེམས་ཅན་འདི་དག་ནི་ལུས་ཀྱི་ཉེས་པར་སྤྱད་པ་དང་ལྡན་ནོ་ཞེས་བྱ་བ་དེ་ལྟ་བུ་ལ་སོགས་པར་ཤེས་ཤེ་ན། </s>
  </p>
  <p id="788">
    <s id="788:1">དེ་ནི་དེས་མི་ཤེས་ཀྱི་འཕགས་པ་རྣམས་ལ་དེ་ལས་གཞན་པ་གང་གིས་ན་དེ་ལྟ་བུར་ཤེས་པར་འགྱུར་བ་མངོན་པར་ཤེས་པའི་འཁོར་དུ་གྱུར་པའི་ཤེས་པ་སྐྱེའོ། །</s>
  </p>
  <p id="789">
    <s id="789:1">ལྷག་མ་ནི་དམིགས་ཀྱིས་མ་ཕྱེ་བའི་ཕྱིར་དྲན་པ་ཉེ་བར་གཞག་པ་བཞི་ཆར་གྱི་རང་བཞིན་ཡིན་ནོ་ཞེས་བྱ་བར་གྲུབ་བོ། །</s>
  </p>
  <p id="790">
    <s id="790:1">མིག་དང་རྣ་བའི་མངོན་ཤེས་ནི། །ལུང་དུ་མ་བསྟན་ལྷག་རྣམས་དགེ །</s>
  </p>
  <p id="791">
    <s id="791:1">ལྷའི་མིག་དང་རྣ་བའི་མངོན་པར་ཤེས་པ་ནི་ལུང་དུ་མ་བསྟན་པ་ཡིན་ནོ། །དེ་དག་ཀྱང་མིག་དང་རྣ་བའི་རྣམ་པར་ཤེས་པ་དང་མཚུངས་པར་ལྡན་བའི་ཤེས་རབ་ཡིན་ནོ། །</s>
  </p>
  <p id="792">
    <s id="792:1">འོ་ན་དེ་དག་ཇི་ལྟར་བསམ་གཏན་བཞིའི་ས་པར་གྲུབ་ཅེ་ན༑ </s>
  </p>
  <p id="793">
    <s id="793:1">རྟེན་གྱི་དབང་གིས་དེའི་ས་བསྟན་པའི་ཕྱིར་ཏེ། </s>
  </p>
  <p id="794">
    <s id="794:1">དེའི་རྟེན་མིག་དང་རྣ་བ་ནི་བསམ་གཏན་བཞིའི་ས་པ་ཡིན་ནོ། །</s>
  </p>
  <p id="795">
    <s id="795:1">ཡང་ན་བར་ཆད་མེད་པའི་ལམ་གྱི་དབང་གིས་སོ། །</s>
  </p>
  <p id="796">
    <s id="796:1">གཞན་བཞི་ནི་དགེ་བ་དག་ཡིན་ནོ། །</s>
  </p>
  <p id="797">
    <s id="797:1">འོ་ན་རབ་ཏུ་བྱེད་པ་ལས་མངོན་པར་ཤེས་པ་གང་ཞེ་ན། </s>
  </p>
  <p id="798">
    <s id="798:1">ཤེས་པ་དགེ་བ་ཡིན་ནོ་ཞེས་གང་བཤད་པ་ཇི་ལྟ་བུ་ཞེ་ན། </s>
  </p>
  <p id="799">
    <s id="799:1">དེ་ནི་གཙོ་བོའམ་ཕལ་ཆེ་བ་བསྟན་པ་ཡིན་ནོ། །མངོན་པར་ཤེས་པ་འདི་རྣམས་ལས། །</s>
  </p>
  <p id="800">
    <s id="800:1">གསུམ་ནི་རིག་པ། </s>
  </p>
  <p id="801">
    <s id="801:1">སྔོན་གྱི་གནས་དང༌། འཆི་འཕོ་བ་དང་སྐྱེ་བ་དང༌། ཟག་པ་ཟད་པ་ཤེས་པ་མངོན་སུམ་དུ་བྱ་བ་རྣམས་ནི་མི་སློབ་པའི་རིག་པ་གསུམ་ཞེས་བྱའོ། །</s>
  </p>
  <p id="802">
    <s id="802:1">ཅིའི་ཕྱིར་དེ་དག་ཁོ་ན་ཡིན་གྱི་གཞན་དག་མ་ཡིན་ཞེ་ན། </s>
  </p>
  <p id="803">
    <s id="803:1">སྔོན་མཐའ་སོགས། མ་རིག་པ་ནི་བཟློག་ཕྱིར་རོ། །</s>
  </p>
  <p id="804">
    <s id="804:1">འདི་དག་གིས་ནི་གོ་རིམས་བཞིན་དུ་སྔོན་གྱི་མཐའ་དང༌། ཕྱི་མའི་མཐའ་དང༌། བར་ལ་ཀུན་དུ་རྨོངས་པ་བཟློག་པར་བྱེད་དོ། །</s>
  </p>
  <p id="805">
    <s id="805:1">དེ་དག་ལས་ཀྱང་དོན་དམ་པར། </s>
  </p>
  <p id="806">
    <s id="806:1">མི་སློབ་ཐ་མ། </s>
  </p>
  <p id="807">
    <s id="807:1">ཟག་པ་ཟད་པ་མངོན་དུ་བྱ་བ་ཁོ་ན་མི་སློབ་པའི་རིག་པ་ཡིན་ནོ། །</s>
  </p>
  <p id="808">
    <s id="808:1">གཉིས་ནི་དེའི། རྒྱུད་ལས་སྐྱེས་ཕྱིར་དེ་ཞེས་བྱ། །</s>
  </p>
  <p id="809">
    <s id="809:1">གཞན་གཉིས་ནི་མི་སློབ་པའི་རྒྱུད་ལས་སྐྱེས་པའི་ཕྱིར་མི་སློབ་པ་ཞེས་བྱའི་དེ་གཉིས་ནི་སློབ་པ་ཡང་མ་ཡིན་ལ་མི་སློབ་པ་ཡང་མ་ཡིན་ནོ། །</s>
  </p>
  <p id="810">
    <s id="810:1">མངོན་པར་ཤེས་པ་འདི་དག་སློབ་བའི་ཡིན་པར་མི་འདོད་དམ་ཞེ་ན་གང་གི་ཕྱིར་སློབ་པའི་རིག་པ་དག་ཅེས་མི་བྱ་ཞེ་ན། </s>
  </p>
  <p id="811">
    <s id="811:1">སློབ་ལ་འདོད་དེ་མ་རིག་དང༌། །བཅས་རྒྱུད་ཕྱིར་ན་རིག་མ་བཤད། །</s>
  </p>
  <p id="812">
    <s id="812:1">རྒྱུད་མ་རིག་པ་དང་བཅས་བཞིན་དུ་རིག་པ་རྣམ་པར་གཞག་ཏུ་ནི་མི་རུང་སྟེ། ཡང་མ་རིག་པས་ཟིལ་གྱིས་གནོན་པའི་ཕྱིར་རོ། །</s>
  </p>
  <p id="813">
    <s id="813:1">མངོན་པར་ཤེས་པ་འདི་དག་ལས། །</s>
  </p>
  <p id="814">
    <s id="814:1">དང་པོ་གསུམ་པ་དྲུག་པ་ནི། །ཆོ་འཕྲུལ་རྣམས་ཡིན་རྫུ་འཕྲུལ་དང༌། །</s>
  </p>
  <p id="815">
    <s id="815:1">སེམས་ཀྱི་རྣམ་གྲངས་དང༌། ཟག་པ་ཟད་པའི་མངོན་པར་ཤེས་པ་རྣམས་ནི་གོ་རིམས་བཞིན་དུ་ཆོ་འཕྲུལ་གསུམ་ཡིན་ཏེ། རྫུ་འཕྲུལ་དང་ཀུན་རྫོབ་པ་དང་རྗེས་སུ་བསྟན་པའི་ཆོ་འཕྲུལ་རྣམས་ཡིན་ནོ། །</s>
  </p>
  <p id="816">
    <s id="816:1">དང་པོ་ཉིད་དུ་གདུལ་བྱའི་ཡིད་ཤེན་ཏུ་འཕྲོག་པར་བྱེད་པའི་ཕྱིར་ཆོ་འཕྲུལ་དག་ཡིན་པ་འམ། འདི་དག་གིས་ཞེ་འགྲས་པ་དང༌། བར་མར་གནས་པ་རྣམས་ཀྱི་ཡིད་འཕྲོག་པར་བྱེད་པས་ན་ཆོ་འཕྲུལ་དག་ཡིན་ནོ། །</s>
  </p>
  <p id="817">
    <s id="817:1">འདི་དག་གི་ནང་ན་བསྟན་པ་མཆོག །</s>
  </p>
  <p id="818">
    <s id="818:1">རྗེས་སུ་བསྟན་པའི་ཆོ་འཕྲུལ་ནི། །</s>
  </p>
  <p id="819">
    <s id="819:1">མི་འཁྲུལ་ཕྱིར་དང་ཕན་པ་དང༌། །ཡིད་འོང་འབྲས་ལ་སྦྱོར་བྱེད་ཕྱིར། །</s>
  </p>
  <p id="820">
    <s id="820:1">མཆོག་ཡིན་ནོ། །རྫུ་འཕྲུལ་དང་ཀུན་བརྗོད་པ་དག་ནི་རིག་སྔགས་ཀྱིས་ཀྱང༌། བྱེད་དེ། གྷན་དྷ་རི་ཞེས་བྱ་བའི་རིག་སྔགས་གང་གིས་ན་ནམ་མཁའ་ལ་འགྲོ་བ་དང༌། རྟོག་བྱེད་ཅེས་བྱ་བའི་རིག་སྔགས་གང་གིས་ན་ཕ་རོལ་གྱི་སེམས་ཤེས་པ་ཡང་ཡོད་མོད་ཀྱི་ཡང་དག་པ་ཇི་ལྟ་བ་བཞིན་དུ་རྗེས་སུ་བསྟན་པ་ནི་གཞན་གྱིས་བྱ་བར་མི་ནུས་པས་མི་འཁྲུལ་པའི་ཕྱིར་འདི་ནི་གཙོ་བོ་ཡིན་ནོ། །</s>
  </p>
  <p id="821">
    <s id="821:1">དེ་གཉིས་ཀྱིས་ནི་གཏོད་པ་ཙམ་དུ་ཟད་ཀྱི་རྗེས་སུ་བསྟན་པའི་ཆོ་འཕྲུལ་གྱིས་ནི་ཐབས་ཉེ་བར་བསྟན་པའི་སྒྲོ་ནས་ཕན་པ་དང༌། ཡིད་དུ་འོང་བའི་འབྲས་བུ་ལ་སྦྱོར་བས་འདི་ཉིད་མཆོག་ཡིན་ནོ། །</s>
  </p>
  <p id="822">
    <s id="822:1">རྫུ་འཕྲུལ་ཞེས་བྱ་བ་འདི་ཅི་ཡིན་ཞེ་ན། </s>
  </p>
  <p id="823">
    <s id="823:1">བྱེ་བྲག་ཏུ་སྨྲ་བ་རྣམས་ཀྱིས་ནི། </s>
  </p>
  <p id="824">
    <s id="824:1">རྫུ་འཕྲུལ་ཏིང་ངེ་འཛིན། </s>
  </p>
  <p id="825">
    <s id="825:1">འདིས་འབྱོར་པར་བྱེད་པས་ན་ཞེས་བྱ་བར་སྦྱར་རོ། །</s>
  </p>
  <p id="826">
    <s id="826:1">དེས་ཅི་ཞིག་ཡང་དག་པར་འབྱོར་པར་འགྱུར་ཞེ་ན། </s>
  </p>
  <p id="827">
    <s id="827:1">དེ་ལས་ནི། སྤྲུལ་དང་འགྲོ་བ་སྟེ། </s>
  </p>
  <p id="828">
    <s id="828:1">དེ་ལ་འགྲོ་བ་ནི་རྣམ་པ་གསུམ་སྟེ། ལུས་ཀྱིས་ཕྱིན་བྱེད་དང༌། མོས་པ་ལས་བྱུང་བ་དང༌། ཡིད་མགྱོགས་པའོ། །</s>
  </p>
  <p id="829">
    <s id="829:1">སྟོན་པ་ལ། ཡིད་མགྱོགས་འགྲོ་བ་དང༌། </s>
  </p>
  <p id="830">
    <s id="830:1">ཡིད་བཞིན་དུ་མགྱོགས་པས་ནི་ཡིད་མགྱོགས་ཀྱི་འགྲོ་བ་སྟེ། དེ་ནི་སངས་རྒྱས་བཅོམ་ལྡན་འདས་ཁོ་ན་ཡིན་གྱི་གཞན་གྱི་ནི་མ་ཡིན་ནོ། །ཡུལ་ཐག་ཤིན་ཏུ་རིང་པོར་ཡང་ཐུགས་བསྐྱེད་པའི་དུས་ཀྱི་བྱོན་པའི་ཕྱིར་རོ། །</s>
  </p>
  <p id="831">
    <s id="831:1">དེ་ཉིད་ཀྱི་ཕྱིར་བཅོམ་ལྡན་འདས་ཀྱིས་སངས་རྒྱས་ཀྱི་ཡུལ་ནི་བསམ་གྱིས་མི་ཁྱབ་པོ་ཞེས་བྱ་བ་གསུངས་སོ། །</s>
  </p>
  <p id="832">
    <s id="832:1">འགྲོ་བ་གཞན་དག་ནི་མ་བཤད་ཀྱང་སངས་རྒྱས་ལ་མངའ་བར་གྲུབ་པོ། །</s>
  </p>
  <p id="833">
    <s id="833:1">གཞན་དག་ལ། ཕྱིན་བྱེད་མོས་པ་ལས་བྱུང་ཡང༌། །</s>
  </p>
  <p id="834">
    <s id="834:1">ཉན་ཐོས་དང་རང་སངས་རྒྱས་རྣམས་ལ་ནི་ལུས་ཕྱིན་བྱེད་ཀྱི་འགྲོ་བ་ཡང་ཡོད་དེ། བྱ་བཞིན་དུ་རིམ་གྱིས་ལུས་ཕྱིན་པར་བྱེད་པའི་ཕྱིར་རོ། །</s>
  </p>
  <p id="835">
    <s id="835:1">མོས་པ་ལས་བྱུང་བ་ཡང་ཡོད་དེ། ཐག་རིང་པོ་ལ་ཉེ་བར་མོས་ནས་མྱུར་དུ་འགྲོ་བའི་ཕྱིར་རོ། །</s>
  </p>
  <p id="836">
    <s id="836:1">སྤྲུལ་པ་ནི་རྣམ་པ་གཉིས་ཏེ། འདོད་པ་ན་སྤྱོད་པ་དང༌། གཟུགས་ན་སྤྱོད་པའོ། །</s>
  </p>
  <p id="837">
    <s id="837:1">དེ་ལ་རེ་ཞིག །</s>
  </p>
  <p id="838">
    <s id="838:1">འདོད་པར་གཏོགས་པའི་སྤྲུལ་པ་ནི། ཕྱིའི་སྐྱེ་མཆེད་བཞི། </s>
  </p>
  <p id="839">
    <s id="839:1">འདོད་པ་ན་སྤྱོད་པའི་སྤྲུལ་པ་ནི་གཟུགས་དང་དྲི་དང་རོ་དང་རེག་བྱའི་སྐྱེ་མཆེད་ཀྱི་རང་བཞིན་ཡིན་ནོ། །</s>
  </p>
  <p id="840">
    <s id="840:1">དེ་ཡང་རྣམ་གཉིས། བདག་དང་གཞན་གྱི་ལུས་དང་སྤྲུལ་པའོ། །</s>
  </p>
  <p id="841">
    <s id="841:1">གཟུགས་གཏོགས་གཉིས། </s>
  </p>
  <p id="842">
    <s id="842:1">གཟུགས་ན་སྤྱོད་པའི་སྤྲུལ་པ་ནི། དེ་ན་དྲི་དང་རོ་མེད་པའི་ཕྱིར་གཟུགས་དང་རེག་བྱའི་སྐྱེ་མཆེད་གཉིས་ཡིན་ནོ། །</s>
  </p>
  <p id="843">
    <s id="843:1">དེ་ཡང་འདོད་པའི་ཁམས་ཀྱི་ཇི་ལྟ་བ་དེ་ཁོ་ན་བཞིན་དུ་རྣམ་པ་གཉིས་ཡིན་ཏེ། འདི་ནི་སྤྲུལ་པ་རྣམ་པ་བཞི་ཡིན་ནོ། །</s>
  </p>
  <p id="844">
    <s id="844:1">གཟུགས་ཀྱི་ཁམས་ན་ཡང་དེ་དང་འདྲ་བས་མདོར་བསྡུ་ན་སྤྲུལ་པ་ནི་རྣམ་པ་བརྒྱད་ཡིན་ནོ། །</s>
  </p>
  <p id="845">
    <s id="845:1">གཟུགས་ཀྱི་ཁམས་སུ་སྐྱེས་པ་འདོད་པ་ན་སྤྱོད་པ་སྤྲུལ་པ་ན་ཇི་ལྟར་ན་དྲི་དང་རོ་དག་དང་མི་ལྡན་པ་ཡང་ཡིན་ཞེ་ན། </s>
  </p>
  <p id="846">
    <s id="846:1">གོས་དང༌། རྒྱན་བཞིན་དུ་མི་ལྡན་ནོ། །</s>
  </p>
  <p id="847">
    <s id="847:1">གཞན་དག་ན་རེ་སྐྱེ་མཆེད་གཉིས་སྤྲུལ་པར་བྱེད་དོ་ཞེས་ཟེར་རོ། །ཡང་ཅི་མངོན་པར་ཤེས་པ་ཁོ་ནས་སྤྲུལ་པ་སྤྲུལ་པར་བྱེད་དམ་ཞེ་ན། </s>
  </p>
  <p id="848">
    <s id="848:1">སྨྲས་པ། མ་ཡིན་ནོ། །</s>
  </p>
  <p id="849">
    <s id="849:1">འོ་ན་ཇི་ལྟ་བུ་ཞེ་ན། </s>
  </p>
  <p id="850">
    <s id="850:1">མངོན་པར་ཤེས་པའི་འབྲས་བུ། </s>
  </p>
  <p id="851">
    <s id="851:1">སྤྲུལ་སེམས་དག་གིས་དེ་དག་ཀྱང་ནི་བཅུ་བཞིའོ། །</s>
  </p>
  <p id="852">
    <s id="852:1">སྤྲུལ་པའི་སེམས་བཅུ་བཞི་པོ་དེ་དག་ནི། </s>
  </p>
  <p id="853">
    <s id="853:1">བསམ་གཏན་འབྲས་གཉིས་ནས་ལྔའི་བར་རིམ་བཞིན། </s>
  </p>
  <p id="854">
    <s id="854:1">བསམ་གཏན་དང་པོའི་འབྲས་བུ་སྤྲུལ་པའི་སེམས་ནི་གཉིས་ཏེ། འདོད་པའི་ཁམས་དང་བསམ་གཏན་དང་པོའི་ས་དག་གོ། །</s>
  </p>
  <p id="855">
    <s id="855:1">བསམ་གཏན་གཉིས་པའི་འབྲས་བུ་ནི་གསུམ་སྟེ། འདོད་པའི་ཁམས་དང༌། བསམ་གཏན་དང་པོ་དང༌། གཉིས་པའི་ས་པ་དག་གོ། །</s>
  </p>
  <p id="856">
    <s id="856:1">དེ་བཞིན་དུ་བསམ་གཏན་གསུམ་པ་དང༌། བཞི་པའི་ས་པ་དག་ཀྱང་བཞི་དང་ལྔར་སྤྱོར་བར་བྱའོ། །</s>
  </p>
  <p id="857">
    <s id="857:1">བསམ་གཏན་གྱི་འབྲས་བུ་སྤྲུལ་པའི་སེམས་ནི་རང་གིས་པ་དང་ས་འོག་མ་ཡིན་པར་རིག་པར་བྱའོ། །</s>
  </p>
  <p id="858">
    <s id="858:1">གོང་མ་ལས་སྐྱེས་མིན། </s>
  </p>
  <p id="859">
    <s id="859:1">བསམ་གཏན་འོག་མའི་འབྲས་བུས་གོང་མའི་སྤྲུལ་པའི་སེམས་ནི་མེད་དོ། །</s>
  </p>
  <p id="860">
    <s id="860:1">འདོད་པ་ན་སྤྱོད་པའི་སྤྲུལ་པ་བསམ་གཏན་གཉིས་པ་ལ་སོགས་པའི་འབྲས་བུ་ནི། བསམ་གཏན་དང་པོའི་ས་པ་དེའི་འབྲས་བུ་ལས་འགྲོས་ཀྱི་སྒོ་ནས་ཁྱད་པར་དུ་འཕགས་སོ། །</s>
  </p>
  <p id="861">
    <s id="861:1">དེ་རྙེད་བསམ་གཏན་བཞིན། </s>
  </p>
  <p id="862">
    <s id="862:1">སྤྲུལ་པའི་སེམས་དེ་དག་རྙེད་པ་ནི་བསམ་གཏན་བཞིན་ནོ། །ཡང་ཅི་སྤྲུལ་པའི་སེམས་ཁོ་ན་ལས་ལྡང་བར་འགྱུར་རམ་ཞེ་ན། </s>
  </p>
  <p id="863">
    <s id="863:1">དེ་ལྟ་བུ་ནི་མེད་དེ། འདི་ལྟར། </s>
  </p>
  <p id="864">
    <s id="864:1">དེ་ནི། དག་དང་རང་ལས་</s>
  </p>
  <p id="865">
    <s id="865:1">སྐྱེ་བར་འགྱུར་ཏེ། སྤྲུལ་པའི་སེམས་ནི་བསམ་གཏན་དག་པ་པའམ་སྤྲུལ་པའི་སེམས་ཀྱི་མཇུག་ཐོགས་སུ་སྐྱེའི་གཞན་དུ་ནི་མ་ཡིན་ནོ། །</s>
  </p>
  <p id="866">
    <s id="866:1">དེ་ལས་གཉིས། </s>
  </p>
  <p id="867">
    <s id="867:1">སྤྲུལ་པའི་སེམས་ལས་ཀྱང་བསམ་གཏན་དག་པ་པ་དང་སྤྲུལ་པའི་སེམས་སྐྱེ་སྟེ། གཞན་དུ་ནི་མ་ཡིན་ནོ། །</s>
  </p>
  <p id="868">
    <s id="868:1">ཏིང་ངེ་འཛིན་གྱི་འབྲས་བུ་ལ་གནས་པ་ནི་ཡང་ཏིང་ངེ་འཛིན་ལ་མ་ཞུགས་པར་ཏིང་ངེ་འཛིན་དེ་ལས་ལྡང་བ་མེད་དོ། །</s>
  </p>
  <p id="869">
    <s id="869:1">སྤྲུལ་པ་ཐམས་ཅད་ཀྱང༌། </s>
  </p>
  <p id="870">
    <s id="870:1">རང་གི་ས་པས་སྤྲུལ་པར་བྱེད། </s>
  </p>
  <p id="871">
    <s id="871:1">ས་གཞན་པའི་སྤྲུལ་པའི་སེམས་ཀྱིས་ས་གཞན་པའི་སྤྲུལ་པར་ནི་མི་བྱེད་དོ། །</s>
  </p>
  <p id="872">
    <s id="872:1">སྨྲར་འཇུག་པ་ནི་འོག་མས་ཀྱང༌། </s>
  </p>
  <p id="873">
    <s id="873:1">ཀྱང་ཞེས་བྱ་བའི་སྒྲ་ནི་རང་གི་ས་པས་ཀྱང་སྨྲར་འཇུག་གོ་ཞེས་བྱ་བ་ཡིན་ཏེ། འདོད་པའི་ཁམས་དང༌། བསམ་གཏན་དང་པོའི་ས་པའི་སྤྲུལ་པ་ནི་རང་གིས་པའི་སེམས་ཁོ་ནས་སྨྲར་འཇུག་གོ། །</s>
  </p>
  <p id="874">
    <s id="874:1">ས་གོང་མ་པ་ནི་བསམ་གཏན་དང་པོའི་ས་པ་སྟེ། ཡན་ཆད་ན་རྣམ་པར་རིག་བྱེད་ཀུན་ནས་སློང་བར་བྱེད་པ་མེད་པའི་ཕྱིར་རོ། །</s>
  </p>
  <p id="875">
    <s id="875:1">སྤྲུལ་པ་མང་པོ་རྣམས་སྨྲ་བ་ནི་</s>
  </p>
  <p id="876">
    <s id="876:1">སྟོན་མིན་སྤྲུལ་པ་དང་བཅས། </s>
  </p>
  <p id="877">
    <s id="877:1">སངས་རྒྱས་ལས་གཞན་པའི་སྤྲུལ་པ་ནི་སྤྲུལ་པ་དང་བཅས་ཏེ། སྨྲ་བས་གང་གི་ཚེ་སྤྲུལ་པ་མང་པོ་ཞིག་ཡིན་པ་དེའི་ཚེ་ཅིག་ཅར་སྨྲ་སྟེ། </s>
  </p>
  <p id="878">
    <s id="878:1">གཅིག་ཅིག་སྨྲ་བར་བྱེད་པ་ན། །</s>
  </p>
  <p id="879">
    <s id="879:1">སྤྲུལ་པ་ཐམས་ཅད་སྨྲ་བར་བྱེད། །</s>
  </p>
  <p id="880">
    <s id="880:1">གཅིག་མི་སྨྲ་བར་གྱུར་པ་དང༌། །</s>
  </p>
  <p id="881">
    <s id="881:1">དེ་དག་ཐམས་ཅད་སྨྲར་མི་འགྱུར། །ཞེས་ཚིགས་སུ་བཅད་དེ་འབྱུང་བའི་ཕྱིར་རོ། །</s>
  </p>
  <p id="882">
    <s id="882:1">སངས་རྒྱས་ཀྱི་སྤྲུལ་པ་ནི་སྔ་ཕྱི་ཇི་ལྟར་བཞེད་པར་སྨྲའོ། །</s>
  </p>
  <p id="883">
    <s id="883:1">གང་གི་ཚེ་སྨྲར་འཇུག་པའི་སེམས་ཡོད་པ་དེའི་ཚེ་སྤྲུལ་པའི་སེམས་མེད་པའི་ཕྱིར་སྤྲུལ་པ་མེད་ན་ཇི་ལྟར་སྨྲར་འཇུག་ཅེ་ན། </s>
  </p>
  <p id="884">
    <s id="884:1">བྱིན་གྱིས་བརླབས་ནས་གཞན་འཇུག་ཕྱིར། །</s>
  </p>
  <p id="885">
    <s id="885:1">གནས་པར་འདོད་པས་སྤྲུལ་པ་བྱིན་གྱིས་བརླབས་ནས་ཡིད་གཞན་རྣམ་པར་རིག་བྱེད་ཀུན་ནས་སློང་བར་བྱེད་པས་ངག་འཇུག་པར་བྱེད་དོ། །</s>
  </p>
  <p id="886">
    <s id="886:1">ཅི་གསོན་པོ་ཁོ་ན་ལ་བྱིན་གྱི་རླབས་ཡོད་དམ། འོན་ཏེ་ཤི་བ་ལ་ཡོད་ཅེ་ན། </s>
  </p>
  <p id="887">
    <s id="887:1">ཤི་བ་ལ་ཡང་བྱིན་གྱི་རླབས་ཡོད། </s>
  </p>
  <p id="888">
    <s id="888:1">འཕགས་པ་འོད་སྲུངས་ཆེན་པོའི་བྱིན་གྱི་རླབས་ཀྱིས་དེའི་རུས་པའི་ཀེང་རུས་གནས་པའི་ཕྱིར་རོ། །དེ་ཡང་</s>
  </p>
  <p id="889">
    <s id="889:1">མི་བརྟན་ལ་མེད། </s>
  </p>
  <p id="890">
    <s id="890:1">མི་བརྟན་པའི་དངོས་པོ་ལ་ནི་བྱིན་གྱི་རླབས་མེད་དེ། འཕགས་པ་འོད་སྲུངས་ཆེན་པོས་ཤ་ལ་སོགས་པ་བྱིན་གྱིས་མ་བརླབས་པའི་ཕྱིར་རོ། །</s>
  </p>
  <p id="891">
    <s id="891:1">གཞན་དག་མིན་</s>
  </p>
  <p id="892">
    <s id="892:1">གཞན་དག་ན་རེ། ཤི་བ་ལ་བྱིན་གྱི་རླབས་མེད་ཀྱི། རུས་པའི་ཀེང་རུས་གནས་པ་ནི་ལྷའི་མཐུས་སོ་ཞེས་ཟེར་རོ། །</s>
  </p>
  <p id="893">
    <s id="893:1">ཅི་སེམས་གཅིག་གིས་སྤྲུལ་པ་གཅིག་ཁོ་ན་སྤྲུལ་བར་བྱེད་དམ་ཞེ་ན། </s>
  </p>
  <p id="894">
    <s id="894:1">དང་པོར་དུ་མས་གཅིག་ཡིན་ཏེ། །བྱ ་བར་གྱུར་ནས་བཟློག་པའོ། །</s>
  </p>
  <p id="895">
    <s id="895:1">དང་པོ་ཉིད་དུ་ནི་སྤྲུལ་པའི་སེམས་དུ་མས་སྤྲུལ་པ་གཅིག་སྤྲུལ་པར་བྱེད་དོ། །</s>
  </p>
  <p id="896">
    <s id="896:1">མངོན་པར་ཤེས་པ་བྱང་ནས་ནི་སེམས་གཅིག་གིས་སྤྲུལ་པ་པོ་ཇི་སྙེད་དོད་པ་དུ་མ་སྤྲུལ་པར་བྱེད་དོ། །</s>
  </p>
  <p id="897">
    <s id="897:1">ཡང་སྤྲུལ་པའི་སེམས་ཐམས་ཅད་ལུང་དུ་མ་བསྟན་པ་ཡིན་ནམ་ཞེ་ན། </s>
  </p>
  <p id="898">
    <s id="898:1">བསྒོམས་ལས་སྐྱེས་པ་ལུང་མ་བསྟན། །</s>
  </p>
  <p id="899">
    <s id="899:1">བསྒོམས་པའི་འབྲས་བུ་གང་ཡིན་པ་དེ་ནི་ངེས་པར་ལུང་དུ་མ་བསྟན་པ་ཡིན་ནོ། །</s>
  </p>
  <p id="900">
    <s id="900:1">སྐྱེ་བ་ལས་སྐྱེས་རྣམ་གསུམ་མོ། །</s>
  </p>
  <p id="901">
    <s id="901:1">ལྷ་དང༌། ཀླུ་དང༌། ཤ་ཟ་ལ་སོགས་པའི་སྐྱེ་བས་ཐོབ་པའི་སྤྲུལ་པའི་སེམས་ནི་དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་ཡིན་ནོ། །</s>
  </p>
  <p id="902">
    <s id="902:1">དེ་དག་གིས་བྱས་པའི་སྤྲུལ་བ་རང་དང་གཞན་གྱི་ལུས་དང་འབྲེལ་བ་ནི་སྒྲ་མེད་པའི་གཟུགས་ཅན་གྱི་སྐྱེ་མཆེད་ཡིན་པའི་ཕྱིར། </s>
  </p>
  <p id="903">
    <s id="903:1">སྐྱེ་མཆེད་དགུ་པ་ཡིན་ཏེ། དབང་པོ་དང་ཐ་མི་དད་པའི་ཕྱིར་རོ། །དབང་པོ་ནི་སྤྲུལ་པར་མི་བྱེད་དོ། །</s>
  </p>
  <p id="904">
    <s id="904:1">ཅི་བསྒོམས་པ་ལས་བྱུང་བ་དང༌། སྐྱེ་བས་ཐོབ་པའི་རྫུ་འཕྲུལ་རྣམ་པ་འདི་གཉིས་ཁོ་ནར་ཟད་དམ་ཞེ་ན། རྫུ་འཕྲུལ་རྣམ་པ་གཉིས་པ་དེ་དང༌། </s>
  </p>
  <p id="905">
    <s id="905:1">གསང་སྔགས་སྨན་དག་དང༌། ལས་ལས་སྐྱེས་དང་རྣམ་པ་ལྔ། །</s>
  </p>
  <p id="906">
    <s id="906:1">རྫུ་འཕྲུལ་ནི་མདོར་བསྡུ་ན་རྣམ་པ་ལྔའོ་ཞེས་བརྗོད་དེ། </s>
  </p>
  <p id="907">
    <s id="907:1">བསྒོམས་པའི་འབྲས་བུ་དང༌། སྐྱེ་བས་ཐོབ་པ་དང༌། གསང་སྔགས་ལས་སྐྱེས་པ་དང༌། སྨན་ལས་སྐྱེས་པ་དང༌། ལས་ལས་སྐྱེས་པ་སྟེ། </s>
  </p>
  <p id="908">
    <s id="908:1">དཔེར་ན་ང་ལས་ནུ་དང༌། སྲིད་པ་བར་མ་པ་རྣམས་ཀྱི་ལྟ་བུའོ། །</s>
  </p>
  <p id="909">
    <s id="909:1">ལྷའི་རྣ་བ་དང་མིག་ཏུ་བཤད་པ་གང་ཡིན་པ་དེ་དག་ཅི་ལྷའི་ཁོ་ན་ཡིན་ནམ། འོན་ཏེ་བྱང་ཆུབ་སེམས་དཔའ་དང༌། འཁོར་ལོས་སྒྱུར་བ་དང༌། ཁྱིམ་བདག་རིན་པོ་ཆེ་རྣམས་ཀྱི་ལྟ་བུར་ལྷའི་དང་འདྲ་བས་ལྷའི་ཡིན་ཞེ་ན། </s>
  </p>
  <p id="910">
    <s id="910:1">ལྷ་ཡི་མིག་དང་རྣ་བ་ཡིན། །</s>
  </p>
  <p id="911">
    <s id="911:1">འདི་ལྟར་དེ་གཉིས་ནི། </s>
  </p>
  <p id="912">
    <s id="912:1">བསམ་གཏན་ས་པའི་གཟུགས་དང་བ། </s>
  </p>
  <p id="913">
    <s id="913:1">བསམ་གཏན་ལ་སྙོམས་པར་ཞུགས་པའི་མིག་དང་རྣ་བའི་ཐོད་ཀོར་དུ་སྒྲ་དང༌། སྣང་བ་ལ་གཏོད་པའི་སྦྱོར་བས་བསམ་གཏན་གྱིས་པའི་འབྱུང་བ་རྣམས་རྒྱུར་བྱས་པའི་གཟུགས་དང༌། སྒྲ་དག་མཐོང་བ་དང༌། ཐོས་པའི་རྒྱུ་མངོན་པར་འགྲུབ་པས་བསམ་གཏན་གྱིས་པ་ཡིན་པའི་ཕྱིར་མིག་དང༌། རྣ་བ་དེ་དག་ནི་ལྷའི་ཁོ་ན་ཡིན་ནོ། །</s>
  </p>
  <p id="914">
    <s id="914:1">དེ་གཉིས་ཀྱང་</s>
  </p>
  <p id="915">
    <s id="915:1">རྟག་ཏུ་བརྟེན་བཅས་མ་ཚང་མེད། ཐག་རིང་ཕྲ་སོགས་སྤྱོད་ཡུལ་ཅན། །</s>
  </p>
  <p id="916">
    <s id="916:1">ལྷའི་མིག་དང་རྣ་བ་ནི་རྟག་ཏུ་རྣམ་པར་ཤེས་པ་དང་བཅས་པ་ཡིན་པའི་ཕྱིར་དེ་དང་མཚུངས་པ་མེད་དོ། །</s>
  </p>
  <p id="917">
    <s id="917:1">ཞར་བ་དང་འོན་པ་མེད་པའི་ཕྱིར་མ་ཚང་བ་ཡང་མ་ཡིན་ཏེ། གཟུགས་ན་སྤྱོད་པའི་སེམས་ཅན་བཞིན་ནོ། །</s>
  </p>
  <p id="918">
    <s id="918:1">དེ་གཉིས་ཀྱི་ཡུལ་ནི་གཟུགས་དང༌། སྒྲ་ཐག་རིང་བ་དང༌། ཕྲ་བ་དང༌། བསྒྲིབས་པ་དག་ཀྱང་ཡིན་ནོ། །</s>
  </p>
  <p id="919">
    <s id="919:1">འདིར་སྨྲས་པ། </s>
  </p>
  <p id="920">
    <s id="920:1">གང་ཕྱིར་ཤ་ཡི་མིག་གིས་གཟུགས། །</s>
  </p>
  <p id="921">
    <s id="921:1">ཐག་རིང་གནས་དང་བསྒྲིབས་པ་དང༌། །</s>
  </p>
  <p id="922">
    <s id="922:1">ཕྲ་རྒྱས་ཐམས་ཅད་མི་མཐོང་བ། །</s>
  </p>
  <p id="923">
    <s id="923:1">དེ་ཕྱིར་ལྷ་ཡིས་མཐོང་བར་འདོད། །</s>
  </p>
  <p id="924">
    <s id="924:1">ལྷའི་མིག་གིས་ཐག་ཇི་སྲིད་ཅིག་མཐོང་ཞེ་ན། </s>
  </p>
  <p id="925">
    <s id="925:1">གང་གི་མིག་ཇི་ལྟ་བུ་ཡིན་བའོ། །ཉན་ཐོས་དང་རང་སངས་རྒྱས་དང་སངས་རྒྱས་རྣམས་ནི་མངོན་པར་འདུ་བྱེད་པ་མེད་པར་སྟོང་དང་སྟོང་གཉིས་པ་དང་སྟོང་གསུམ་པའི་འཇིག་རྟེན་གྱི་ཁམས་མཐོང་ངོ༌། །</s>
  </p>
  <p id="926">
    <s id="926:1">མངོན་པར་འདུ་བྱེད་པས་ནི། </s>
  </p>
  <p id="927">
    <s id="927:1">དགྲ་བཅོམ་བསེ་རུ་སྟོན་རྣམས་ཀྱིས། །སྟོང་གཉིས་གསུམ་དང་གྲངས་མེད་མཐོང༌། །</s>
  </p>
  <p id="928">
    <s id="928:1">ཉན་ཐོས་ཆེན་པོས་ཀྱང་མངོན་པར་འདུ་བྱེད་པ་ཐམས་ཅད་ཀྱིས་ལྷའི་མིག་གིས་སྟོང་གཉིས་པའི་འཇིག་རྟེན་གྱི་ཁམས་མཐོང་ངོ༌། །</s>
  </p>
  <p id="929">
    <s id="929:1">བསེ་རུ་ལྟ་བུས་ནི་སྟོང་གསུམ་པ་མཐོང་ངོ༌། །</s>
  </p>
  <p id="930">
    <s id="930:1">སངས་རྒྱས་བཅོམ་ལྡན་འདས་ཀྱིས་ནི་ཇི་ཙམ་བཞེད་པར་འཇིག་རྟེན་གྱི་ཁམས་གྲངས་མེད་པ་གཟིགས་སོ། །</s>
  </p>
  <p id="931">
    <s id="931:1">ཅི་རྫུ་འཕྲུལ་ཁོ་ན་སྐྱེ་བས་འཐོབ་པ་ཡིན་ནམ། འོན་ཏེ་གཞན་ཡང་ཡིན་ཞེ་ན། </s>
  </p>
  <p id="932">
    <s id="932:1">གཞན་ཡང་སྐྱེ་བས་ཀྱང་འཐོབ། </s>
  </p>
  <p id="933">
    <s id="933:1">ལྷའི་རྣ་བ་ལ་སོགས་པ་བཞི་ཡང་སྐྱེ་བས་འཐོབ་བར་བྱ་བ་ཡོད་མོད་ཀྱི། སྐྱེ་བས་ཐོབ་པ་ནི་ཅུང་ཟད་ཀྱང་མངོན་པར་ཤེས་པའི་མིང་མི་འཐོབ་བོ། །</s>
  </p>
  <p id="934">
    <s id="934:1">སྐྱེ་བས་འཐོབ་པའི་ལྷའི་མིག་གང་ཡིན་པ། </s>
  </p>
  <p id="935">
    <s id="935:1">དེས་ནི། སྲིད་པ་བར་མ་མི་མཐོང་ངོ༌། །</s>
  </p>
  <p id="936">
    <s id="936:1">སྲིད་པ་བར་མ་ནི་མངོན་པར་ཤེས་པའི་མིག་ཁོ་ནས་མཐོང་གི །སྐྱེ་བས་ཐོབ་པ་ནི་མ་ཡིན་ནོ། །</s>
  </p>
  <p id="937">
    <s id="937:1">སེམས་ཤེས་དེ་ནི་རྣམ་པ་གསུམ། </s>
  </p>
  <p id="938">
    <s id="938:1">སྐྱེ་བས་འཐོབ་པ་ཞེས་བྱ་བར་སྦྱར་ཏེ། ཕ་རོལ་གྱི་སེམས་ཤེས་པ་སྐྱེ་བས་འཐོབ་པ་དེ་ནི་དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་དང་རྣམ་པ་གསུམ་ཡིན་པར་རིག་པར་བྱའོ། །</s>
  </p>
  <p id="939">
    <s id="939:1">གང་རྟོགས་དང་རིག་སྔགས་ཀྱིས་བྱས་པའང༌། </s>
  </p>
  <p id="940">
    <s id="940:1">གང་ཡང་མཚན་མ་པ་རྣམས་ཀྱིས་ཕ་རོལ་གྱི་སེམས་ཤེས་པ་དང་རྟོག་གེ་བ་དང༌། </s>
  </p>
  <p id="941">
    <s id="941:1">གང་ཡང་རིག་སྔགས་ཀྱིས་བྱས་པ་དེ་ཡང་རྣམ་པ་གསུམ་ཡིན་བར་རིག་པར་བྱ་སྟེ། ཇི་ལྟར་བསྒོམས་པའི་འབྲས་བུ་དགེ་བ་ཁོ་ན་ཡིན་པ་ལྟ་བུ་ནི་མ་ཡིན་ནོ། །</s>
  </p>
  <p id="942">
    <s id="942:1">ཕ་རོལ་གྱི་སེམས་ཤེས་པ་དང༌། སྔོན་གྱི་གནས་རྗེས་སུ་དྲན་པ་སྐྱེ་བས་ཐོབ་པ་དག་གིས་ནི་</s>
  </p>
  <p id="943">
    <s id="943:1">དམྱལ་བ་པས་ནི་དང་པོ་ཤེས། </s>
  </p>
  <p id="944">
    <s id="944:1">ཇི་སྲིད་དུ་སྡུག་བསྔལ་གྱི་ཚོར་བས་མ་ཉེན་པ་དེ་སྲིད་དུ་ཤེས་སོ། །</s>
  </p>
  <p id="945">
    <s id="945:1">འགྲོ་བ་གཞན་ན་གནས་པས་ནི་རྟག་ཏུ་ཤེས་སོ། །</s>
  </p>
  <p id="946">
    <s id="946:1">མི་ལ་སྐྱེ་བས་ཐོབ་པ་མེད། །</s>
  </p>
  <p id="947">
    <s id="947:1">མི་རྣམས་ལ་ནི་རྫུ་འཕྲུལ་ལ་སོགས་པ་ཇི་སྐད་བཤད་པ་དེ་སྐྱེ་བས་ཐོབ་པ་མེད་དོ། །</s>
  </p>
  <p id="948">
    <s id="948:1">འོ་ན་རང་བཞིན་གྱིས་ཚེ་རབས་དྲན་པ་གང་ཡིན་པ་ཇི་ལྟ་བུ་ཞེ་ན། </s>
  </p>
  <p id="949">
    <s id="949:1">དེ་དག་གི་དེ་ནི་ལས་ཀྱི་ཁྱད་པར་ལས་སྐྱེས་པ་ཡིན་ཏེ། </s>
  </p>
  <p id="950">
    <s id="950:1">སྔོན་གྱི་གནས་རྗེས་སུ་དྲན་པ་ནི་རྣམ་པ་གསུམ་སྟེ། བསྒོམས་པའི་འབྲས་བུ་དང༌། སྐྱེ་བས་ཐོབ་པ་དང༌། ལས་ལས་སྐྱེས་པའོ། །</s>
  </p>
  <p id="951">
    <s id="951:1">ཆོས་མངོན་པ་མཛོད་ཀྱི་རྣམ་པར་བཤད་པ་ལས་ཡེ་ཤེས་བསྟན་པ་ཞེས་བྱ་བ་མཛོད་ཀྱི་གནས་བདུན་པའོ། །</s>
  </p>
</text>
