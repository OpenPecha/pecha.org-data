<?xml version='1.0' encoding='utf-8'?>
<text>
  <p id="1">
    <s id="1:1">《阿毘達磨俱舍論》</s>
    <s id="1:2">世親造，</s>
    <s id="1:3">玄奘譯</s>
    <s id="1:4">分別界品第一</s>
    <s id="1:5">諸一切種諸冥滅</s>
    <s id="1:6">拔眾生出生死泥</s>
    <s id="1:7">敬禮如是如理師</s>
    <s id="1:8">對法藏論我當說</s>
    <s id="1:9">論曰：今欲造論，為顯自師其體尊高超諸聖眾，故先讚德方申敬禮。</s>
    <s id="1:10">諸言所表謂佛世尊。</s>
  </p>
  <p id="2">
    <s id="2:1">此能破闇故稱冥滅。</s>
    <s id="2:2">言一切種諸冥滅者，謂滅諸境一切品冥。</s>
    <s id="2:3">以諸無知能覆實義及障真見，故說為冥。</s>
    <s id="2:4">唯佛世尊得永對治於一切境一切種冥，證不生法，故稱為滅。</s>
    <s id="2:5">聲聞獨覺雖滅諸冥，以染無知畢竟未斷故非一切種。</s>
    <s id="2:6">所以者何？由於佛法極遠時處及諸義類無邊差別，不染無知猶未斷故。</s>
    <s id="2:7">已讚世尊自利德滿，</s>
    <s id="2:8">次當讚佛利他德圓，</s>
    <s id="2:9">拔眾生出生死泥者，</s>
    <s id="2:10">由彼生死是諸眾生沈溺處故，難可出故，所以譬泥。</s>
    <s id="2:11">眾生於中淪沒無救，世尊哀愍隨授所應正法教手拔濟令出。</s>
    <s id="2:12">已讚佛德，次申敬禮。</s>
    <s id="2:13">敬禮如是如理師者，</s>
    <s id="2:14">如實無倒教授誡勗，名如理師。</s>
    <s id="2:15">如理師言顯利他德，能方便說如理正教。從生死泥拔眾生出，</s>
    <s id="2:16">不由威力與願神通。</s>
    <s id="2:17">{諸有具前自他利德，故云如是。}</s>
    <s id="2:18">{稽首接足故稱敬禮。}</s>
    <s id="2:19">禮如理師欲何所作？</s>
    <s id="2:20">對法藏論我當說者。</s>
    <s id="2:21">教誡學徒故稱為論。</s>
    <s id="2:22">其論者何？</s>
    <s id="2:23">謂對法藏。</s>
    <s id="2:24">何謂對法？</s>
    <s id="2:25">頌曰：淨慧隨行名對法</s>
    <s id="2:26">及能得此諸慧論</s>
    <s id="2:27">論曰：慧謂擇法，</s>
    <s id="2:28">淨謂無漏，</s>
    <s id="2:29">淨慧眷屬名曰隨行。</s>
    <s id="2:30">如是總說無漏五蘊名為對法，</s>
    <s id="2:31">此則勝義阿毘達磨。</s>
    <s id="2:32">若說世俗阿毘達磨</s>
    <s id="2:33">即能得此，諸慧及論。</s>
    <s id="2:34">慧謂得此有漏修慧思聞生得慧及隨行。</s>
    <s id="2:35">論謂傳生無漏慧教，此諸慧論，是彼資糧故亦得名阿毘達磨。</s>
    <s id="2:36">釋此名者能持自相，故名為法。</s>
    <s id="2:37">若勝義法唯是涅槃，</s>
    <s id="2:38">若法相法通四聖諦，此能對向或能對觀，故稱對法。</s>
    <s id="2:39">已釋對法。</s>
    <s id="2:40">何故此論名對法藏？</s>
    <s id="2:41">頌曰：攝彼勝義依彼故，此立對法俱舍名</s>
    <s id="2:42">論曰：由彼對法論中勝義入此攝故，此得藏名。</s>
  </p>
  <p id="3">
    <s id="3:1">或此依彼，從彼引生，是彼所藏，故亦名藏。 是故此論名對法藏。</s>
    <s id="3:2">何因說彼阿毘達磨？</s>
    <s id="3:3">誰復先說阿毘達磨？</s>
    <s id="3:4">而今造論恭敬解釋。</s>
    <s id="3:5">頌曰：若離擇法定無餘，能滅諸惑勝方便，</s>
    <s id="3:6">由惑世間漂有海，因此傳佛說對法</s>
    <s id="3:7">論曰：若離擇法無勝方便能滅諸惑，</s>
    <s id="3:8">諸惑能令世間漂轉生死大海，</s>
    <s id="3:9">因此傳佛說彼對法，欲令世間得擇法故。</s>
    <s id="3:10">離說對法，弟子不能於諸法相如理簡擇。</s>
    <s id="3:11">然佛世尊處處散說阿毘達磨，大德迦多衍尼子等諸大聲聞結集安置，猶如大德法救所集無常品等鄔拕南頌，毘婆沙師傳說如此。</s>
    <s id="3:12">何法名為彼所簡擇，因此傳佛說對法耶？</s>
    <s id="3:13">頌曰：有漏無漏法，{除道餘有為，於彼漏隨增，故說名有漏，無漏謂道諦，及三種無為，謂虛空二滅，此中空無礙，擇滅謂離繫，隨繫事各別，畢竟礙當生，別得非擇滅}</s>
    <s id="3:14">論曰：說一切法略有二種，謂有漏無漏。</s>
    <s id="3:15">有漏法云何？</s>
  </p>
  <p id="4">
    <s id="4:1">謂除道諦餘有為法。</s>
    <s id="4:2">所以者何？</s>
    <s id="4:3">諸漏於中等隨增故，</s>
    <s id="4:4">緣滅道諦諸漏雖生，而不隨增故非有漏。</s>
    <s id="4:5">不隨增義隨眠品中自當顯說。</s>
    <s id="4:6">已辯有漏。</s>
    <s id="4:7">無漏云何？</s>
    <s id="4:8">謂道聖諦及三無為。</s>
    <s id="4:9">何等為三？</s>
    <s id="4:10">虛空二滅。</s>
    <s id="4:11">二滅者何？</s>
    <s id="4:12">擇非擇滅。</s>
    <s id="4:13">此虛空等三種無為及道聖諦，名無漏法。</s>
    <s id="4:14">所以者何？諸漏於中不隨增故。</s>
    <s id="4:15">於略所說三無為中，</s>
  </p>
  <p id="5">
    <s id="5:1">虛空但以無礙為性，</s>
    <s id="5:2">由無障故色於中行。</s>
    <s id="5:3">擇滅即以離繫為性，</s>
    <s id="5:4">諸有漏法遠離繫縛證得解脫，名為擇滅。</s>
    <s id="5:5">擇謂簡擇即慧差別，各別簡擇四聖諦故；</s>
    <s id="5:6">擇力所得滅名為擇滅，</s>
    <s id="5:7">如牛所駕車名曰牛車，略去中言故作是說。</s>
    <s id="5:8">一切有漏法同一擇滅耶？</s>
    <s id="5:9">不爾。</s>
    <s id="5:10">云何隨繫事別？</s>
  </p>
  <p id="6">
    <s id="6:1">謂隨繫事量，離繫事亦爾。</s>
    <s id="6:2">若不爾者於證見苦所斷煩惱滅時，應證一切所斷諸煩惱滅，</s>
    <s id="6:3">若如是者，修餘對治則為無用。</s>
    <s id="6:4">依何義說滅無同類？</s>
    <s id="6:5">依滅自無同類因義亦不與他，故作是說，</s>
    <s id="6:6">非無同類。</s>
    <s id="6:7">已說擇滅。</s>
  </p>
  <p id="7">
    <s id="7:1">永礙當生得非擇滅，</s>
    <s id="7:2">謂能永礙未來法生，得滅異前名非擇滅，</s>
    <s id="7:3">得不因擇，</s>
  </p>
  <p id="8">
    <s id="8:1">但由闕緣，</s>
    <s id="8:2">如眼與意專一色時餘色聲香味觸等謝，</s>
    <s id="8:3">緣彼境界五識身等，住未來世畢竟不生，由彼不能緣過去境，</s>
    <s id="8:4">緣不具故得非擇滅。</s>
    <s id="8:5">於法得滅</s>
    <s id="8:6">應作四句：</s>
    <s id="8:7">或於諸法唯得擇滅，謂諸有漏過現生法。</s>
    <s id="8:8">或於諸法唯非擇滅，謂不生法無漏有為。</s>
    <s id="8:9">或於諸法俱得二滅，謂彼不生諸有漏法。</s>
    <s id="8:10">或於諸法不得二滅，謂諸無漏過現生法。</s>
    <s id="8:11">如是已說三種無為。</s>
    <s id="8:12">前說除道餘有為法，是名有漏，何謂有為？</s>
    <s id="8:13">頌曰：又諸有為法，謂色等五蘊，{}</s>
    <s id="8:14">論曰：色等五蘊謂初色蘊乃至識蘊，如是五法具攝有為，</s>
    <s id="8:15">眾緣聚集共所作故。無有少法一緣所生。</s>
    <s id="8:16">是彼類故。未來無妨，如乳如薪。</s>
    <s id="8:17">{亦世路言依，有離有事等}</s>
  </p>
  <p id="9">
    <s id="9:1">此有為法亦名世路，</s>
    <s id="9:2">已行正行當行性故，</s>
    <s id="9:3">或為無常所吞食故。</s>
    <s id="9:4">或名言依，</s>
    <s id="9:5">言謂語言，此所依者即名俱義。如是言依具攝一切有為諸法。</s>
    <s id="9:6">若不爾者應違品類足論所說。彼說言依十八界攝。</s>
    <s id="9:7">或名有離，</s>
    <s id="9:8">離謂永離，即是涅槃，一切有為有彼離故。</s>
    <s id="9:9">或名有事，</s>
    <s id="9:10">以有因故，事是因義，毘婆沙師傳說如此。</s>
    <s id="9:11">如是等類是有為法差別眾名。</s>
    <s id="9:12">於此所說有為法中，</s>
    <s id="9:13">頌曰：有漏名取蘊，</s>
    <s id="9:14">亦說為有諍，{}</s>
    <s id="9:15">論曰：此何所立？</s>
    <s id="9:16">謂立取蘊亦名為蘊。</s>
    <s id="9:17">或有唯蘊而非取蘊，謂無漏行。</s>
    <s id="9:18">煩惱名取。</s>
    <s id="9:19">蘊從取生故名取蘊，</s>
    <s id="9:20">如草穅火。</s>
    <s id="9:21">或蘊屬取故名取蘊，如帝王臣。</s>
    <s id="9:22">或蘊生取故名取蘊，</s>
    <s id="9:23">如花果樹。</s>
    <s id="9:24">此有漏法</s>
    <s id="9:25">亦名有諍，</s>
    <s id="9:26">煩惱名諍，</s>
    <s id="9:27">觸動善品故，</s>
    <s id="9:28">損害自他故。</s>
    <s id="9:29">諍隨增故，名為有諍，</s>
    <s id="9:30">猶如有漏。</s>
    <s id="9:31">{及苦集世間，見處三有等}</s>
  </p>
  <p id="10">
    <s id="10:1">亦名為苦， 違聖心故。</s>
    <s id="10:2">亦名為集，能招苦故。</s>
    <s id="10:3">亦名世間，可毀壞故，</s>
    <s id="10:4">有對治故。</s>
  </p>
  <p id="11">
    <s id="11:1">亦名見處，見住其中隨增眠故；</s>
    <s id="11:2">亦名三有，</s>
    <s id="11:3">有因有依三有攝故。</s>
    <s id="11:4">如是等類是有漏法。隨義別名。如上所言，</s>
    <s id="11:5">色等五蘊名有為法。色蘊者何？</s>
    <s id="11:6">頌曰：色者唯五根，五境及無表</s>
    <s id="11:7">論曰：言五根者，所謂眼耳鼻舌身根。</s>
    <s id="11:8">言五境者，即是眼等五根境界，所謂色聲香味所觸。</s>
    <s id="11:9">及無表者，謂無表色。唯依此量立色蘊名。</s>
    <s id="11:10">此中先應說五根相。</s>
    <s id="11:11">頌曰：彼識依淨色，名眼等五根</s>
    <s id="11:12">論曰：彼謂前說色等五境，</s>
    <s id="11:13">識即色聲香味觸識，彼識所依五種淨色，如其次第應知，即是眼等五根。</s>
    <s id="11:14">如世尊說：苾芻當知，眼謂內處四大所造淨色為性，如是廣說。</s>
    <s id="11:15">或復彼者，謂前所說眼等五根，識即眼耳鼻舌身識，彼識所依五種淨色名眼等根，是眼等識所依止義。</s>
    <s id="11:16">如是便順品類足論，如彼論說：云何眼根？眼識所依淨色為性，如是廣說。</s>
    <s id="11:17">已說五根，</s>
    <s id="11:18">次說五境。</s>
    <s id="11:19">頌曰：色二</s>
    <s id="11:20">或二十，聲唯有八種，味六香四種，觸十一為性。論曰：言色二者，</s>
    <s id="11:21">一顯二形。</s>
    <s id="11:22">顯色有四，青黃赤白，</s>
    <s id="11:23">餘顯是此四色差別。</s>
    <s id="11:24">形色有八，謂長為初不正為後。</s>
    <s id="11:25">或二十者，</s>
    <s id="11:26">即此色處復說二十，謂青黃赤白長短方圓高下正不正，雲煙塵霧影光明闇。</s>
    <s id="11:27">有餘師說：空一顯色第二十一。</s>
    <s id="11:28">此中正者，謂形平等，</s>
    <s id="11:29">形不平等名為不正，</s>
    <s id="11:30">地水氣騰說之為霧，</s>
    <s id="11:31">日焰名光，</s>
    <s id="11:32">月星火藥寶珠電等諸焰名明，</s>
    <s id="11:33">障光明生於中餘色可見名影，</s>
    <s id="11:34">翻此為闇，</s>
    <s id="11:35">餘色易了故今不釋。</s>
    <s id="11:36">或有色處有顯無形，謂青黃赤白影光明闇。</s>
    <s id="11:37">或有色處有形無顯，謂長等一分身表業性。</s>
    <s id="11:38">或有色處有顯有形，謂所餘色。</s>
  </p>
  <p id="12">
    <s id="12:1">有餘師說：唯光明色有顯無形，現見世間青等色處有長等故。</s>
    <s id="12:2">如何一事具有顯形？</s>
    <s id="12:3">由於此中俱可知故，此中有者是有智義非有境義，</s>
    <s id="12:4">若爾身表中亦應有顯智。</s>
    <s id="12:5">已說色處，</s>
    <s id="12:6">當說聲處。</s>
    <s id="12:7">聲唯八種，</s>
    <s id="12:8">謂有執受，或無執受大種為因，及有情名非有情名差別為四。</s>
    <s id="12:9">此復可意及不可意差別成八。</s>
    <s id="12:10">執受大種為因聲者，謂言手等所發音聲。</s>
    <s id="12:11">風林河等所發音聲，名無執受大種為因。</s>
    <s id="12:12">有情名聲，謂語表業；餘聲則是非有情名。</s>
    <s id="12:13">有說：有聲通有執受及無執受大種為因，如手鼓等合所生聲。</s>
    <s id="12:14">如不許一顯色極微二四大造，聲亦應爾。</s>
    <s id="12:15">已說聲處，</s>
    <s id="12:16">當說味處。</s>
    <s id="12:17">味有六種，</s>
    <s id="12:18">甘醋醎辛苦淡別故。</s>
    <s id="12:19">已說味處，當說香處。</s>
    <s id="12:20">香有四種，</s>
    <s id="12:21">好香惡香等不等香有差別故。</s>
    <s id="12:22">本論中說：香有三種，好香惡香及平等香。</s>
    <s id="12:23">已說香處，當說觸處。</s>
    <s id="12:24">觸有十一，</s>
    <s id="12:25">謂四大種滑性澁性重性輕性及冷飢渴。</s>
    <s id="12:26">此中大種後當廣說。</s>
    <s id="12:27">柔軟名滑，</s>
    <s id="12:28">麁強為澁。</s>
    <s id="12:29">可稱名重，</s>
    <s id="12:30">翻此為輕，</s>
    <s id="12:31">煖欲名冷，</s>
    <s id="12:32">食欲名飢，</s>
    <s id="12:33">飲欲名渴，</s>
    <s id="12:34">此三於因立果名故，作如是說。</s>
    <s id="12:35">如有頌言：諸佛出現樂，演說正法樂，僧眾和合樂，同修勇進樂</s>
    <s id="12:36">於色界中無飢渴觸，有所餘觸，</s>
    <s id="12:37">彼界衣服別不可稱，聚則可稱，</s>
    <s id="12:38">冷煖於彼雖無能損而有能益，傳說如此。</s>
    <s id="12:39">此中已說多種色處，有時眼識緣一事生，謂於爾時各別了別；</s>
    <s id="12:40">有時眼識緣多事生，謂於爾時不別了別，如遠觀察軍眾山林無量顯形珠寶聚等。</s>
    <s id="12:41">應知耳等諸識亦爾。</s>
    <s id="12:42">有餘師說：身識極多緣五觸起，謂四大種滑等隨一。</s>
    <s id="12:43">有說：極多總緣一切十一觸起，</s>
    <s id="12:44">若爾五識總緣境故，應五識身取共相境非自相境？</s>
    <s id="12:45">約處自相，許五識身取自相境非事自相斯有何失？</s>
    <s id="12:46">今應思擇，身舌二根兩境俱至，何識先起？</s>
    <s id="12:47">隨境強盛彼識先生，境若均平舌識先起，食飲引身令相續故。</s>
    <s id="12:48">已說根境及取境相，</s>
    <s id="12:49">無表色相今次當說。</s>
    <s id="12:50">頌曰：亂心無心等，隨流淨不淨，大種所造性，由此說無表</s>
    <s id="12:51">論曰：亂心者，謂此餘心；</s>
    <s id="12:52">無心者，謂入無想及滅盡定；</s>
    <s id="12:53">等言顯示不亂有心；</s>
    <s id="12:54">相似相續說名隨流；善與不善名淨不淨；</s>
    <s id="12:55">為簡諸得相似相續，是故復言大種所造。</s>
    <s id="12:56">毘婆沙說：造是因義，謂作生等五種因故。</s>
    <s id="12:57">顯立名因故言由此。無表雖以色業為性如有表業，而非表示令他了知，故名無表。</s>
    <s id="12:58">說者顯此是師宗言。</s>
    <s id="12:59">略說表業及定所生善不善色名為無表。</s>
    <s id="12:60">既言無表大種所造，大種云何？</s>
    <s id="12:61">頌曰：大種謂四界，即地水火風，</s>
    <s id="12:62">能成持等業，堅濕煖動性</s>
    <s id="12:63">論曰：地水火風能持自相及所造色，故名為界。</s>
    <s id="12:64">如是四界亦名大種，一切餘色所依性故，體寬廣故；</s>
    <s id="12:65">或於地等增盛聚中，形相大故；或起種種大事用故。</s>
    <s id="12:66">此四大種能成何業？</s>
  </p>
  <p id="13">
    <s id="13:1">如其次第能成持攝熟長四業：</s>
    <s id="13:2">地界能持，水界能攝，火界能熟，風界能長，</s>
    <s id="13:3">長謂增盛，或復流引。業用既爾，</s>
    <s id="13:4">自性云何？ 如其次第</s>
    <s id="13:5">即用堅濕煖動為性，</s>
    <s id="13:6">地界堅性，水界濕性，火界煖性，風界動性，</s>
    <s id="13:7">由此能引大種造色，令其相續生至餘方，如吹燈光，故名為動。</s>
    <s id="13:8">品類足論及契經言：云何名風界？</s>
    <s id="13:9">謂輕等動性。</s>
    <s id="13:10">復說輕性為所造色。</s>
    <s id="13:11">故應風界動為自性，舉業顯體故亦言輕。</s>
    <s id="13:12">云何地等地等界別？</s>
    <s id="13:13">頌曰：地謂顯形色，隨世想立名，</s>
    <s id="13:14">水火亦復然，風即界亦爾</s>
    <s id="13:15">論曰：地謂顯形，色處為體，隨世間想假立此名。</s>
    <s id="13:16">由諸世間相示地者，以顯形色，而相示故。水火亦然。</s>
  </p>
  <p id="14">
    <s id="14:1">風即風界，</s>
    <s id="14:2">世間於動立風名故；</s>
    <s id="14:3">或如地等隨世想名。 風亦顯形，故言亦爾。 如世間說黑風團風，此用顯形，表示風故。</s>
    <s id="14:4">何故此蘊無表為後說為色耶？</s>
    <s id="14:5">由變壞故，</s>
    <s id="14:6">如世尊說：苾芻當知，由變壞故名色取蘊。</s>
    <s id="14:7">誰能變壞？謂手觸故即便變壞，乃至廣說。</s>
    <s id="14:8">變壞即是可惱壞義，</s>
    <s id="14:9">故義品中作如是說：</s>
    <s id="14:10">趣求諸欲人，常起於希望，諸欲若不遂，惱壞如箭中。</s>
    <s id="14:11">色復云何欲所惱壞？欲所擾惱變壞生故。</s>
    <s id="14:12">有說：變礙故名為色。</s>
    <s id="14:13">若爾極微應不名色，無變礙故。</s>
    <s id="14:14">此難不然，無一極微各處而住，</s>
    <s id="14:15">眾微聚集變礙義成。</s>
    <s id="14:16">過去未來應不名色，</s>
    <s id="14:17">此亦曾當有變礙故，及彼類故，如所燒薪。</s>
    <s id="14:18">諸無表色應不名色。</s>
    <s id="14:19">有釋：表色有變礙故，無表隨彼亦受色名，譬如樹動影亦隨動。</s>
    <s id="14:20">此釋不然，無變礙故，</s>
    <s id="14:21">又表滅時無表應滅，如樹滅時影必隨滅。</s>
    <s id="14:22">有釋：所依大種變礙故，無表業亦得色名。</s>
    <s id="14:23">若爾所依有變礙故，眼識等五應亦名色。</s>
    <s id="14:24">此難不齊，</s>
    <s id="14:25">無表依止大種轉時，如影依樹光依珠寶；</s>
    <s id="14:26">眼等五識依眼等時則不如是，唯能為作助生緣故。</s>
    <s id="14:27">此影依樹光依寶言，且非符順毘婆沙義。</s>
    <s id="14:28">彼宗影等顯色極微，各自依止四大種故。</s>
    <s id="14:29">設許影光依止樹寶，而無表色不同彼依，彼許所依大種雖滅而無表色不隨滅故。是故所言未為釋難，</s>
    <s id="14:30">復有別釋彼所難言，眼識等五所依不定，或有變礙，謂眼等根，或無變礙，謂無間意。</s>
    <s id="14:31">無表所依則不如是，故前所難定為不齊。</s>
    <s id="14:32">變礙名色理得成就。</s>
    <s id="14:33">頌曰：此中根與境，許即十處界</s>
    <s id="14:34">論曰：此前所說色蘊性中，許即根境為十處界：謂於處門立為十處，眼處色處廣說乃至身處觸處。</s>
    <s id="14:35">若於界門立為十界，眼界色界廣說乃至身界觸界。</s>
    <s id="14:36">已說色蘊并立處界。</s>
    <s id="14:37">當說受等三蘊處界。</s>
    <s id="14:38">頌曰：受領納隨觸，想取像為體，四餘名行蘊，如是受等三，及無表無為，名法處法界</s>
    <s id="14:39">論曰：受蘊謂三，領納隨觸，即樂及苦不苦不樂。</s>
    <s id="14:40">此復分別成六受身，謂眼觸所生受乃至意觸所生受。</s>
  </p>
  <p id="15">
    <s id="15:1">想蘊謂能取像為體，</s>
    <s id="15:2">即能執取青黃長短男女怨親苦樂等相；</s>
    <s id="15:3">此復分別成六想身，</s>
    <s id="15:4">應如受說。</s>
  </p>
  <p id="16">
    <s id="16:1">除前及後色受想識，餘一切行名為行蘊。</s>
    <s id="16:2">然薄伽梵於契經中說六思身為行蘊者，由最勝故。所以者何？行名造作，思是業性造作義強，故為最勝。</s>
    <s id="16:3">是故佛說若能造作有漏有為名行取蘊；</s>
    <s id="16:4">若不爾者，餘心所法及不相應，非蘊攝故，應非苦集，則不可為應知應斷。</s>
    <s id="16:5">如世尊說：若於一法未達未知，我說不能作苦邊際，未斷未滅說亦如是。</s>
    <s id="16:6">是故定應許除四蘊餘有為行皆行蘊攝。</s>
  </p>
  <p id="17">
    <s id="17:1">即此所說受想行蘊， 及無表色，三種無為。</s>
    <s id="17:2">如是七法，於處門中立為法處，於界門中立為法界。</s>
    <s id="17:3">已說受等三蘊處界，當說識蘊并立處界。</s>
    <s id="17:4">頌曰：識謂各了別，</s>
    <s id="17:5">此即名意處，及七界應知，六識轉為意</s>
    <s id="17:6">論曰：各各了別彼彼境界，總取境相故名識蘊。</s>
    <s id="17:7">此復差別有六識身，謂眼識身至意識身。</s>
    <s id="17:8">應知如是所說識蘊，於處門中立為意處；</s>
  </p>
  <p id="18">
    <s id="18:1">於界門中立為七界，</s>
  </p>
  <p id="19">
    <s id="19:1">謂眼識界至意識界，即此六識轉為意界。</s>
    <s id="19:2">如是此中所說五蘊，即十二處并十八界。</s>
    <s id="19:3">謂除無表諸餘色蘊即名十處，亦名十界；</s>
    <s id="19:4">受想行蘊無表無為總名法處，亦名法界。</s>
    <s id="19:5">應知識蘊即名意處，亦名七界，謂六識界及與意界。</s>
    <s id="19:6">豈不識蘊唯六識身，異此說何復為意界？</s>
    <s id="19:7">更無異法。</s>
    <s id="19:8">即於此中， 頌曰：由即六識身，無間滅為意</s>
    <s id="19:9">論曰：即六識身無間滅已，能生後識故名意界，</s>
    <s id="19:10">謂如此子即名餘父，</s>
    <s id="19:11">又如此果即名餘種。</s>
    <s id="19:12">若爾實界應唯十七或唯十二，六識與意更相攝故，何緣得立十八界耶？</s>
    <s id="19:13">頌曰：成第六依故，十八界應知</s>
    <s id="19:14">論曰：如五識界，別有眼等五界為依，第六意識無別所依，為成此依故說意界；</s>
    <s id="19:15">如是所依能依境界，應知各六，界成十八。</s>
    <s id="19:16">若爾無學最後念心應非意界，此無間滅後識不生，非意界故。</s>
    <s id="19:17">不爾，此已住意性故，闕餘緣故後識不生。</s>
    <s id="19:18">此中蘊攝一切有為；取蘊唯攝一切有漏；</s>
    <s id="19:19">處界總攝一切法盡。</s>
    <s id="19:20">別攝如是，總攝云何？</s>
    <s id="19:21">頌曰：總攝一切法，由一蘊處界，攝自性非餘，以離他性故</s>
    <s id="19:22">論曰：由一色蘊意處法界，應知總攝一切法盡。</s>
    <s id="19:23">謂於諸處就勝義說，唯攝自性不攝他性。</s>
  </p>
  <p id="20">
    <s id="20:1">所以者何？法與他性恒相離故，此離於彼。</s>
  </p>
  <p id="21">
    <s id="21:1">而言攝者，其理不然，</s>
    <s id="21:2">且如眼根，唯攝色蘊眼處眼界苦集諦等，是彼性故。</s>
    <s id="21:3">不攝餘蘊餘處界等，離彼性故。</s>
    <s id="21:4">若於諸處就世俗說，應知亦以餘法攝餘，如四攝事攝徒眾等。</s>
    <s id="21:5">眼耳鼻三處各有二，何緣界體非二十一？此難非理，所以者何？</s>
    <s id="21:6">頌曰：類境識同故，雖二界體一</s>
    <s id="21:7">論曰：類同者，謂二處同是眼自性故；</s>
    <s id="21:8">境同者，謂二處同用色為境故；</s>
    <s id="21:9">識同者，謂二處同為眼識依故；</s>
    <s id="21:10">由此眼界雖二而一，</s>
    <s id="21:11">耳鼻亦應如是安立。</s>
    <s id="21:12">若爾何緣生依二處？ 頌曰：然為令端嚴，眼等各生二</s>
    <s id="21:13">論曰：為所依身相端嚴故，界體雖一而兩處生；</s>
    <s id="21:14">若眼耳根處唯生一，鼻無二穴身不端嚴。</s>
    <s id="21:15">此釋不然，若本來爾誰言醜陋，又猫鵄等雖生二處有何端嚴。</s>
    <s id="21:16">若爾三根何緣生二？為所發識明了端嚴，現見世間，閉一目等了別色等便不分明，是故三根各生二處。</s>
    <s id="21:17">已說諸蘊及處界攝。</s>
    <s id="21:18">此蘊處界別義云何？</s>
    <s id="21:19">頌曰：聚生門種族，是蘊處界義</s>
    <s id="21:20">論曰：諸有為法和合聚義是蘊義。如契經言：諸所有色，若過去若未來若現在，若內若外，若?若細，若劣若勝，若遠若近，如是一切略為一聚，說名色蘊，由此聚義蘊義得成。</s>
    <s id="21:21">於此經中，無常已滅名過去，若未已生名未來，已生未謝名現在。</s>
    <s id="21:22">自身名內，所餘名外，</s>
    <s id="21:23">或約處辯。</s>
    <s id="21:24">有對名麁，</s>
    <s id="21:25">無對名細，</s>
    <s id="21:26">或相待立。</s>
    <s id="21:27">若言相待，麁細不成，此難不然，所待異故，</s>
    <s id="21:28">待彼為麁未嘗為細，待彼為細未嘗為麁，猶如父子。</s>
    <s id="21:29">苦集諦等</s>
    <s id="21:30">染污名劣，不染名勝。</s>
    <s id="21:31">去來名遠，</s>
    <s id="21:32">現在名近。</s>
    <s id="21:33">乃至識蘊應知亦然。</s>
    <s id="21:34">而有差別，</s>
    <s id="21:35">謂依五根名麁，</s>
    <s id="21:36">唯依意根名細，</s>
    <s id="21:37">或約地辯。</s>
    <s id="21:38">毘婆沙師所說如是。</s>
    <s id="21:39">大德法救復作是言：</s>
    <s id="21:40">五根所取名麁色，所餘名細色；</s>
    <s id="21:41">非可意者名劣色，</s>
    <s id="21:42">所餘名勝色；</s>
    <s id="21:43">不可見處名遠色，</s>
    <s id="21:44">在可見處名近色；</s>
    <s id="21:45">過去等色如自名顯。受等亦然，</s>
    <s id="21:46">隨所依力應知遠近麁細同前。</s>
    <s id="21:47">心心所法生長門義是處義，</s>
    <s id="21:48">訓釋詞者，謂能生長心心所法故名為處，是能生長彼作用義。</s>
    <s id="21:49">法</s>
    <s id="21:50">種族義是界義，</s>
    <s id="21:51">如一山中有多銅鐵金銀等族說名多界；如是一身，或一相續有十八類諸法種族名十八界。</s>
    <s id="21:52">此中種族是生本義，如是眼等誰之生本？</s>
    <s id="21:53">謂自種類同類因故。</s>
    <s id="21:54">若爾無為應不名界，心心所法生之本故。</s>
    <s id="21:55">有說：界聲表種類義，謂十八法種類自性各別不同名十八界。</s>
    <s id="21:56">若言聚義是蘊義者，蘊應假有，多實積集共所成故，如聚如我。</s>
    <s id="21:57">此難不然，</s>
    <s id="21:58">一實極微亦名蘊故。</s>
    <s id="21:59">若爾不應言聚義是蘊義。非一實物有聚義故。</s>
    <s id="21:60">有說：能荷重擔義是蘊義，由此世間說肩名蘊，物所聚故。或有說者，可分段義是蘊義，故世有言：汝三蘊還我當與汝。</s>
    <s id="21:61">此釋越經，</s>
    <s id="21:62">經說聚義是蘊義故。</s>
    <s id="21:63">如契經言：諸所有色若過去等，</s>
    <s id="21:64">廣說如前。</s>
    <s id="21:65">若謂此經顯過去等一一色等各別名蘊，是故一切過去色等一一實物各各名蘊。</s>
    <s id="21:66">此執非理。故彼經言：如是一切略為一聚說名蘊故。</s>
    <s id="21:67">是故如聚，蘊定假有。</s>
    <s id="21:68">若爾應許諸有色處亦是假有，眼等極微，要多積聚成生門故。</s>
    <s id="21:69">此難非理，</s>
    <s id="21:70">多積聚中一一極微，有因用故。若不爾者，根境相助共生識等，應非別處，是則應無十二處別。</s>
    <s id="21:71">然毘婆沙作如是說：</s>
    <s id="21:72">對法諸師若觀假蘊，彼說極微一界一處一蘊少分；</s>
    <s id="21:73">若不觀者，彼說極微即是一界一處一蘊；</s>
    <s id="21:74">此應於分假謂有分，</s>
    <s id="21:75">如燒少衣亦說燒衣。</s>
    <s id="21:76">何故世尊於所知境，由蘊等門作三種說？</s>
  </p>
  <p id="22">
    <s id="22:1">頌曰：愚根樂三故，說蘊處界三</s>
    <s id="22:2">論曰：所化有情有三品故，世尊為說蘊等三門，傳說：有情愚有三種，或愚心所總執為我，或唯愚色，或愚色心。</s>
    <s id="22:3">根亦有三，謂利中鈍。</s>
    <s id="22:4">樂亦三種，謂樂略中及廣文故。</s>
    <s id="22:5">如其次第世尊為說蘊處界三。</s>
    <s id="22:6">何緣世尊說餘心所總置行蘊，別分受想為二蘊耶？</s>
    <s id="22:7">頌曰：諍根生死因，及次第因故，於諸心所法，受想別為蘊</s>
    <s id="22:8">論曰：諍根有二，謂著諸欲及著諸見。</s>
    <s id="22:9">此二受想，如其次第為最勝因，味受力故貪著諸欲，倒想力故貪著諸見。</s>
    <s id="22:10">又生死法以受及想為最勝因，由耽著受起倒想故，生死輪迴。</s>
    <s id="22:11">由此二因及後當說次第因故，應知別立受想為蘊，其次第因，隣次當辯。</s>
    <s id="22:12">何故無為說在處界，非蘊攝耶？</s>
    <s id="22:13">頌曰：蘊不攝無為，義不相應故</s>
    <s id="22:14">論曰：三無為法不可說在色等蘊中，與色等義不相應故，謂體非色乃至非識。</s>
    <s id="22:15">亦不可說為第六蘊，</s>
    <s id="22:16">彼與蘊義不相應故，聚義是蘊，如前具說。</s>
    <s id="22:17">謂無為法，非如色等有過去等品類差別可略一聚名無為蘊。</s>
    <s id="22:18">又言取蘊為顯染依，染淨二依蘊言所顯，無為於此二義都無，義不相應故不立蘊。</s>
    <s id="22:19">有說：如瓶破非瓶，如是蘊息應非蘊。</s>
    <s id="22:20">彼於處界例應成失。</s>
    <s id="22:21">如是已說諸蘊廢立，</s>
    <s id="22:22">當說次第。</s>
    <s id="22:23">頌曰：隨麁染器等，界別次第立</s>
    <s id="22:24">論曰：色有對故諸蘊中麁。</s>
    <s id="22:25">無色中麁唯受行相，</s>
    <s id="22:26">故世說我手等痛言。</s>
    <s id="22:27">待二想麁，男女等想易了知故。</s>
    <s id="22:28">行麁過識，</s>
    <s id="22:29">貪瞋等行易了知故。識最為細，總取境相難分別故。</s>
    <s id="22:30">由此隨麁立蘊次第。</s>
    <s id="22:31">或從無始生死已來，男女於色更相愛樂，</s>
    <s id="22:32">此由耽著樂受味故。</s>
    <s id="22:33">耽受復因倒想生故，</s>
    <s id="22:34">此倒想生由煩惱故。</s>
    <s id="22:35">如是煩惱依識而生，此及前三皆染污識，由此隨染立蘊次第。</s>
    <s id="22:36">或色如器，受類飲食，想同助味，行似厨人，識喻食者，故隨器等立蘊次第。</s>
    <s id="22:37">或隨界別立蘊次第，謂欲界中有諸妙欲，色相顯了。</s>
    <s id="22:38">色界靜慮有勝喜等，受相顯了。</s>
    <s id="22:39">三無色中取空等相，想相顯了。</s>
    <s id="22:40">第一有中思最為勝，行相顯了。</s>
    <s id="22:41">此即識住，</s>
    <s id="22:42">識住其中顯似世間田種次第，是故諸蘊次第如是。</s>
    <s id="22:43">由此五蘊無增減過，</s>
    <s id="22:44">即由如是諸次第因，離行別立受想二蘊，謂受與想，於諸行中相麁生染，類食同助，二界中強故別立蘊。</s>
    <s id="22:45">處界門中應先辨說六根次第，由斯境識次第可知。</s>
    <s id="22:46">頌曰：前五境唯現，</s>
    <s id="22:47">四境唯所造，餘用遠速明，或隨處次第</s>
    <s id="22:48">論曰：於六根中，眼等前五唯取現境，是故先說。</s>
    <s id="22:49">意境不定，三世無為，或唯取一或二三四。</s>
  </p>
  <p id="23">
    <s id="23:1">所言四境唯所造者，</s>
    <s id="23:2">前流至此，五中前四境唯所造，是故先說。</s>
    <s id="23:3">身境不定，或取大種，或取造色，或二俱取。</s>
  </p>
  <p id="24">
    <s id="24:1">餘謂前四，如其所應用遠速明，是故先說。</s>
    <s id="24:2">謂眼耳根取遠境故，在二先說。</s>
    <s id="24:3">二中眼用遠故先說，遠見山河不聞聲故；</s>
    <s id="24:4">又眼用速，先遠見人撞擊鍾皷後聞聲故。</s>
    <s id="24:5">鼻舌兩根用俱非遠，</s>
    <s id="24:6">先說鼻者，由速明故，如對香美諸飲食時，鼻先嗅香舌後甞味。</s>
  </p>
  <p id="25">
    <s id="25:1">或於身中隨所依處上下差別說根次第，</s>
    <s id="25:2">謂眼所依最居其上，次耳鼻舌身多居下，</s>
    <s id="25:3">意無方處，有即依止諸根生者，故最後說。</s>
    <s id="25:4">何緣十處皆色蘊攝，唯於一種立色處名；又十二處體皆是法，唯於一種立法處名？</s>
    <s id="25:5">頌曰：</s>
    <s id="25:6">為差別最勝，</s>
    <s id="25:7">攝多增上法，</s>
    <s id="25:8">故一處名色，</s>
    <s id="25:9">一名為法處</s>
    <s id="25:10">論曰：為差別者，為令了知境有境性種種差別，故於色蘊就差別相建立十處不總為一。</s>
    <s id="25:11">若無眼等差別想名，而體是色立名色處；此為眼等名所簡別，雖標總稱而即別名。</s>
    <s id="25:12">又諸色中色處最勝，故立通名。</s>
    <s id="25:13">由有對故，手等觸時即便變壞；</s>
    <s id="25:14">及有見故，可示在此在彼差別。</s>
    <s id="25:15">又諸世間唯於此處同說為色，非於眼等。</s>
    <s id="25:16">又為差別立一法處，非於一切，如色應知。</s>
    <s id="25:17">又於此中攝受想等眾多法故，應立通名，</s>
    <s id="25:18">又增上法，所謂涅槃，此中攝故獨立為法。</s>
    <s id="25:19">有餘師說：色處中有二十種色最麤顯故，肉天聖慧三眼境故，獨立色名。法處中有諸法名故，諸法智故，獨立法名。</s>
    <s id="25:20">諸契經中，有餘種種蘊及處界名想可得，為即此攝，為離此耶？</s>
    <s id="25:21">彼皆此攝，如應當知。且辯攝餘諸蘊名想。</s>
    <s id="25:22">頌曰：牟尼說法蘊，數有八十千，彼體語或名，此色行蘊攝</s>
    <s id="25:23">論曰：諸說佛教語為體者，彼說法蘊皆色蘊攝。</s>
    <s id="25:24">諸說佛教名為體者，彼說法蘊皆行蘊攝，</s>
    <s id="25:25">此諸法蘊其量云何？</s>
    <s id="25:26">頌曰：有言諸法蘊，量如彼論說，</s>
    <s id="25:27">或隨蘊等言，如實行對治</s>
    <s id="25:28">論曰：有諸師言：八萬法蘊一一量等。法蘊足論，謂彼一一有六千頌，</s>
    <s id="25:29">如對法中法蘊足說：</s>
    <s id="25:30">或說</s>
    <s id="25:31">法蘊隨蘊等言</s>
    <s id="25:32">一一差別數有八萬。</s>
  </p>
  <p id="26">
    <s id="26:1">謂蘊、處、界、緣起、諦、食、靜慮、無量、無色、解脫、勝處、遍處、覺品、神通、無諍、願智、無礙解等，一一教門名一法蘊。</s>
  </p>
  <p id="27">
    <s id="27:1">如實說者，所化有情有貪瞋等八萬行別，為對治彼八萬行故，世尊宣說八萬法蘊。</s>
    <s id="27:2">如彼所說八萬法蘊皆此五中二蘊所攝，</s>
    <s id="27:3">如是餘處諸蘊處界類亦應然。頌曰：如是餘蘊等，各隨其所應，攝在前說中，應審觀自相</s>
    <s id="27:4">論曰：餘契經中諸蘊處界，隨應攝在前所說中，如此論中所說蘊等，應審觀彼一一自相。</s>
    <s id="27:5">且諸經中說餘五蘊，謂戒、定、慧、解脫、解脫智見五蘊，彼中戒蘊此色蘊攝。彼餘四蘊此行蘊攝。</s>
    <s id="27:6">又諸經說十遍處等，前八遍處，無貪性故此法處攝。</s>
    <s id="27:7">若兼助伴五蘊性故，即此意處法處所攝，</s>
    <s id="27:8">攝八勝處應知亦爾。</s>
    <s id="27:9">空識遍處，空無邊等四無色處，四蘊性故，即此意處法處所攝。</s>
    <s id="27:10">五解脫處慧為性故，此法處攝。</s>
    <s id="27:11">若兼助伴，即此聲意法處所攝。</s>
    <s id="27:12">復有二處，謂無想有情天處，及非想非非想處，初處即此十處所攝，無香味故；後處即此意法處攝，四蘊性故。</s>
    <s id="27:13">又多界經說界差別，有六十二，隨其所應當知皆此十八界攝。</s>
    <s id="27:14">且彼經中所說六界，地水火風四界已說，</s>
    <s id="27:15">空識二界未說其相。</s>
    <s id="27:16">為即虛空名為空界，為一切識名識界耶？</s>
    <s id="27:17">不爾。</s>
    <s id="27:18">云何？</s>
    <s id="27:19">頌曰：空界謂竅隙，傳說是明闇，</s>
    <s id="27:20">識界有漏識，有情生所依</s>
    <s id="27:21">論曰：諸有門窓及口鼻等，內外竅隙名為空界，如是竅隙云何應知？</s>
  </p>
  <p id="28">
    <s id="28:1">傳說：竅隙即是明闇。非離明闇竅隙可取。</s>
    <s id="28:2">故說空界明闇為體，應知此體不離晝夜。</s>
    <s id="28:3">即此說名隣阿伽色，</s>
    <s id="28:4">傳說：阿伽謂積集色，極能為礙故名阿伽，此空界色與彼相隣，是故說名隣阿伽色。</s>
    <s id="28:5">有說：阿伽即空界色，此中無礙故名阿伽。即阿伽色餘礙相隣，是故說名隣阿伽色。</s>
    <s id="28:6">諸有漏識名為識界。</s>
    <s id="28:7">云何不說諸無漏識為識界耶？</s>
    <s id="28:8">由許六界是諸有情生所依故。</s>
  </p>
  <p id="29">
    <s id="29:1">如是諸界從續生心，至命終心恒持生故，</s>
    <s id="29:2">諸無漏法則不如是。</s>
    <s id="29:3">彼六界中，前四即此觸界所攝，</s>
    <s id="29:4">第五即此色界所攝，</s>
    <s id="29:5">第六即此七心界攝。</s>
    <s id="29:6">彼經餘界如其所應，皆即此中十八界攝。</s>
    <s id="29:7">復次於前所說十八界中，幾有見幾無見？</s>
    <s id="29:8">幾有對幾無對？幾善幾不善幾無記？</s>
    <s id="29:9">頌曰：一有見謂色，</s>
    <s id="29:10">十有色有對，此除色聲八，無記餘三種</s>
    <s id="29:11">論曰：十八界中色界有見，以可示現此彼差別，</s>
    <s id="29:12">由此義准說餘無見。如是已說有見無見。</s>
  </p>
  <p id="30">
    <s id="30:1">唯色蘊攝十界有對，</s>
    <s id="30:2">對是礙義。</s>
    <s id="30:3">此復三種，障礙、境界、所緣異故。</s>
    <s id="30:4">障礙有對，謂十色界，自於他處被礙不生。</s>
    <s id="30:5">如手礙手或石礙石或二相礙。</s>
    <s id="30:6">境界有對，謂十二界法界一分，諸有境法於色等境。</s>
    <s id="30:7">故施設論作如是言：有眼於水有礙非陸，如魚等眼；</s>
    <s id="30:8">有眼於陸有礙非水，從多分說如人等眼；</s>
    <s id="30:9">有眼俱礙，如畢舍遮室獸摩羅及捕魚人蝦蟇等眼；</s>
    <s id="30:10">有俱非礙，謂除前相。</s>
    <s id="30:11">有眼於夜有礙非晝，如諸蝙蝠鵂鶹等眼；</s>
    <s id="30:12">有眼於晝有礙非夜，從多分說：如人等眼；</s>
    <s id="30:13">有眼俱礙，如狗、野干、馬、豹、豺狼、猫狸等眼；</s>
    <s id="30:14">有俱非礙，謂除前相。</s>
    <s id="30:15">此等名為境界有對。</s>
    <s id="30:16">所緣有對，謂心心所於自所緣。</s>
    <s id="30:17">境界所緣復有何別？</s>
    <s id="30:18">若於彼法此有功能，即說彼為此法境界，心心所法執彼而起，彼於心等名為所緣。</s>
    <s id="30:19">云何眼等於自境界所緣轉時說名有礙？</s>
    <s id="30:20">越彼於餘此不轉故。</s>
    <s id="30:21">或復礙者是和會義，謂眼等法於自境界及自所緣和會轉故。</s>
    <s id="30:22">應知此中唯就障礙有對而說，故但言十有色有對，更相障故，</s>
    <s id="30:23">由此義准說餘無對。</s>
    <s id="30:24">若法境界有對，亦障礙有對耶？</s>
    <s id="30:25">應作四句：</s>
    <s id="30:26">謂七心界法界一分諸相應法是第一句；</s>
    <s id="30:27">色等五境是第二句；</s>
    <s id="30:28">眼等五根是第三句；</s>
    <s id="30:29">法界一分非相應法是第四句。</s>
    <s id="30:30">若法境界有對，亦所緣有對耶？</s>
    <s id="30:31">應順後句，</s>
    <s id="30:32">謂若所緣有對，定是境界有對；</s>
    <s id="30:33">有雖境界有對而非所緣有對，謂眼等五根。</s>
    <s id="30:34">此中大德鳩摩邏多作如是說：</s>
    <s id="30:35">是處心欲生，他礙令不起，應知是有對，</s>
    <s id="30:36">無對此相違。此是所許。</s>
    <s id="30:37">如是已說有對無對。</s>
  </p>
  <p id="31">
    <s id="31:1">於此所說十有對中，</s>
  </p>
  <p id="32">
    <s id="32:1">除色及聲餘八無記，</s>
    <s id="32:2">謂五色根，香味觸境，不可記為善不善性故名無記。</s>
    <s id="32:3">有說：</s>
    <s id="32:4">不能記異熟果故名無記，若爾無漏應唯無記。</s>
  </p>
  <p id="33">
    <s id="33:1">其餘十界通善等三。</s>
    <s id="33:2">謂七心界與無貪等相應名善，貪等相應名為不善，</s>
    <s id="33:3">餘名無記。</s>
    <s id="33:4">法界若是無貪等性相應等起擇滅名善，若貪等性相應等起名為不善，</s>
    <s id="33:5">餘名無記。</s>
    <s id="33:6">色界聲界若善不善心力等起身語表攝，是善不善，</s>
    <s id="33:7">餘是無記。</s>
    <s id="33:8">已說善等。</s>
    <s id="33:9">十八界中幾欲界繫，幾色界繫，幾無色界繫。</s>
    <s id="33:10">頌曰：欲界繫十八，</s>
    <s id="33:11">色界繫十四，除香味二識，無色繫後三</s>
    <s id="33:12">論曰：繫謂繫屬即被縛義，欲界所繫具足十八。</s>
  </p>
  <p id="34">
    <s id="34:1">色界所繫唯十四種。</s>
    <s id="34:2">除香味境及鼻舌識。</s>
    <s id="34:3">除香味者段食性故，離段食欲方得生彼，除鼻舌識無所緣故。</s>
    <s id="34:4">若爾觸界於彼應無，如香味境段食性故。</s>
    <s id="34:5">彼所有觸非段食性。若爾香味類亦應然。</s>
    <s id="34:6">香味離食無別受用，觸有別用持根衣等。</s>
    <s id="34:7">彼離食欲香味無用，有根衣等故觸非無。</s>
    <s id="34:8">有餘師說：</s>
    <s id="34:9">住此依彼靜慮等至見色聞聲，輕安俱起有殊勝觸攝益於身。是故此三生彼靜慮猶相隨逐，香味不爾，故在彼無。</s>
    <s id="34:10">若爾鼻舌彼應非有，如香味境彼無用故。</s>
    <s id="34:11">不爾，二根於彼有用，謂起言說及莊嚴身。</s>
    <s id="34:12">若為嚴身及起說用，但須依處，何用二根。</s>
    <s id="34:13">如無男根亦無依處，二根無者依處亦無。</s>
    <s id="34:14">於彼可無男根依處，彼無用故，鼻舌依處彼有用故，離根應有。</s>
    <s id="34:15">有雖無用而有根生，如處胞胎定當死者。</s>
    <s id="34:16">有雖無用而非無因。</s>
    <s id="34:17">彼從何因得有根起？</s>
    <s id="34:18">於根有愛發殊勝業，</s>
    <s id="34:19">若離境愛於根定然，彼離境貪應無鼻舌。</s>
    <s id="34:20">或應許彼男根亦生，若謂不生由醜陋者。</s>
    <s id="34:21">陰藏隱密何容醜陋？</s>
    <s id="34:22">又諸根生非由有用。</s>
    <s id="34:23">若有因力無用亦生，男根於彼雖為醜陋，設許有因於彼應起，</s>
    <s id="34:24">男根非有鼻舌應無。</s>
    <s id="34:25">若爾便違契經所說：彼無支缺不減諸根。</s>
    <s id="34:26">隨彼諸根應可有者，說為不減，何所相違？</s>
    <s id="34:27">若不許然男根應有。</s>
    <s id="34:28">如是說者鼻舌二根於彼非無，但無香味。以六根愛依內身生，非依境界而得現起。</s>
    <s id="34:29">其男根愛依婬觸生，婬觸彼無，男根非有，故於色界十八界中，唯十四種理得成立。</s>
    <s id="34:30">無色界繫唯有後三，所謂意法及意識界，</s>
    <s id="34:31">要離色欲於彼得生，故無色中無十色界依緣無故五識亦無。</s>
    <s id="34:32">故唯後三無色界繫。已說界繫。</s>
    <s id="34:33">十八界中幾有漏幾無漏？</s>
  </p>
  <p id="35">
    <s id="35:1">頌曰：意法意識通，所餘唯有漏</s>
    <s id="35:2">論曰：意及意識道諦攝者，名為無漏；餘名有漏。</s>
    <s id="35:3">法界若是道諦無為，名為無漏；</s>
    <s id="35:4">餘名有漏。</s>
  </p>
  <p id="36">
    <s id="36:1">餘十五界唯名有漏，</s>
    <s id="36:2">如是已說有漏無漏。</s>
    <s id="36:3">十八界中幾有尋有伺？幾無尋唯伺？幾無尋無伺？</s>
    <s id="36:4">頌曰：五識唯尋伺，後三三餘無</s>
    <s id="36:5">論曰：眼等五識有尋有伺，由與尋伺恒共相應，以行相麁外門轉故。顯義決定，故說唯言。</s>
  </p>
  <p id="37">
    <s id="37:1">後三謂是意法意識，根境識中各居後故。此後三界皆通三品。</s>
    <s id="37:2">意界意識界及相應法界除尋與伺，若在欲界、初靜慮中有尋有伺。</s>
    <s id="37:3">靜慮中間無尋唯伺。</s>
    <s id="37:4">第二靜慮以上諸地乃至有頂無尋無伺，法界所攝非相應法，靜慮中間伺亦如是。</s>
    <s id="37:5">尋一切時無尋唯伺，無第二尋故，但伺相應故。</s>
    <s id="37:6">伺在欲界初靜慮中三品不收，應名何等？</s>
    <s id="37:7">此應名曰無伺唯尋，無第二伺故，但尋相應故。</s>
    <s id="37:8">由此故言有尋伺地有四品法：</s>
    <s id="37:9">一有尋有伺，謂除尋伺餘相應法；</s>
    <s id="37:10">二無尋唯伺，謂即是尋；</s>
    <s id="37:11">三無尋無伺，謂即一切非相應法；</s>
    <s id="37:12">四無伺唯尋，謂即是伺。</s>
  </p>
  <p id="38">
    <s id="38:1">餘十色界尋伺俱無，常與尋伺不相應故。</s>
    <s id="38:2">若五識身有尋有伺，如何得說無分別耶？</s>
    <s id="38:3">頌曰：說五無分別，由計度隨念，</s>
    <s id="38:4">以意地散慧，意諸念為體</s>
    <s id="38:5">論曰：傳說：分別略有三種，</s>
    <s id="38:6">一自性分別，</s>
    <s id="38:7">二計度分別，</s>
    <s id="38:8">三隨念分別。</s>
    <s id="38:9">由五識身雖有自性而無餘二，說無分別，</s>
    <s id="38:10">如一足馬名為無足。</s>
    <s id="38:11">自性分別體唯是尋，後心所中自當辯釋。</s>
    <s id="38:12">餘二分別，如其次第。</s>
    <s id="38:13">意地散慧諸念為體。</s>
    <s id="38:14">散謂非定，意識相應散慧，名為計度分別。</s>
    <s id="38:15">若定若散意識相應諸念，名為隨念分別。如是已說有尋伺等。</s>
    <s id="38:16">十八界中幾有所緣？幾無所緣？幾有執受？幾無執受？</s>
    <s id="38:17">頌曰：七心法界半，</s>
    <s id="38:18">有所緣餘無，前八界及聲，無執受餘二</s>
    <s id="38:19">論曰：六識意界 及法界攝諸心所法，名有所緣，能取境故。</s>
  </p>
  <p id="39">
    <s id="39:1">餘十色界及法界攝不相應法，名無所緣，義准成故。</s>
    <s id="39:2">如是已說有所緣等。</s>
  </p>
  <p id="40">
    <s id="40:1">十八界中</s>
    <s id="40:2">九無執受。</s>
  </p>
  <p id="41">
    <s id="41:1">前七心界及法界全，此八及聲皆無執受。</s>
  </p>
  <p id="42">
    <s id="42:1">所餘九界各通二門，</s>
    <s id="42:2">謂有執受無執受故。</s>
    <s id="42:3">眼等五根住現在世名有執受，過去未來名無執受。</s>
    <s id="42:4">色香味觸住現在世不離五根名有執受。若住現在非不離根</s>
    <s id="42:5">過去未來，名無執受。</s>
    <s id="42:6">如在身內除與根合，髮毛爪齒大小便利洟唾血等，及在身外地水等中色香味觸雖在現世而無執受。</s>
    <s id="42:7">有執受者，此言何義？</s>
    <s id="42:8">心心所法共所執持攝為依處名有執受；損益展轉更相隨故，即諸世間說有覺觸，眾緣所觸覺樂等故。與此相違名無執受。如是已說有執受等。</s>
    <s id="42:9">十八界中幾大種性？</s>
    <s id="42:10">幾所造性？幾可積集？幾非積集？</s>
    <s id="42:11">頌曰：觸界中有二，</s>
    <s id="42:12">餘九色所造，法一分亦然，十色可積集</s>
    <s id="42:13">論曰：觸界通二，</s>
    <s id="42:14">謂大種及所造。</s>
    <s id="42:15">大種有四，</s>
    <s id="42:16">謂堅性等，</s>
    <s id="42:17">所造有七，謂滑性等，依大種生故名所造。</s>
  </p>
  <p id="43">
    <s id="43:1">餘九色界唯是所造，</s>
    <s id="43:2">謂五色根色等四境。</s>
  </p>
  <p id="44">
    <s id="44:1">法界一分無表業色亦唯所造。</s>
    <s id="44:2">餘七心界法界一分，除無表色俱非二種。</s>
    <s id="44:3">尊者覺天作如是說：</s>
    <s id="44:4">十種色處唯大種性。</s>
    <s id="44:5">彼說不然，</s>
    <s id="44:6">契經唯說堅等四相為大種故。</s>
    <s id="44:7">此四大種唯觸攝故，</s>
    <s id="44:8">非堅濕等眼等所取，非色聲等身根所覺。</s>
    <s id="44:9">是故彼說理定不然。</s>
    <s id="44:10">又契經說：苾芻當知！眼謂內處四大種所造淨色，有色無見有對，</s>
    <s id="44:11">乃至身處廣說亦爾。</s>
    <s id="44:12">苾芻當知，色謂外處四大種所造，有色有見有對。</s>
    <s id="44:13">聲謂外處四大種所造，有色無見有對。</s>
    <s id="44:14">香味二處廣說亦爾。</s>
    <s id="44:15">觸謂外處，是四大種及四大種所造，有色無見有對。</s>
    <s id="44:16">如是經中唯說觸處攝四大種，分明顯示餘有色處皆非大種。</s>
    <s id="44:17">若爾何故，契經中言謂於眼肉團中若內各別堅性堅類，乃至廣說。彼說不離眼根肉團有堅性等，無相違過。</s>
    <s id="44:18">入胎經中，唯說六界為士夫者，為顯能成士夫本事，非唯爾所，彼經復說六觸處故，又諸心所應非有故。</s>
    <s id="44:19">亦不應執心所即心，</s>
    <s id="44:20">以契經言想受等心所法依止心故；</s>
    <s id="44:21">又亦說有貪心等故。</s>
    <s id="44:22">由此如前所說諸界大種所造差別義成，如是已說大種性等。</s>
  </p>
  <p id="45">
    <s id="45:1">十八界中，</s>
    <s id="45:2">五根五境十有色界，是可積集，極微聚故。義准餘八非可積集，非極微故。如是已說可積集等。</s>
    <s id="45:3">十八界中，</s>
    <s id="45:4">幾能斫？</s>
    <s id="45:5">幾所斫？</s>
    <s id="45:6">幾能燒？</s>
    <s id="45:7">幾所燒？</s>
    <s id="45:8">幾能稱？</s>
    <s id="45:9">幾所稱？</s>
    <s id="45:10">頌曰：謂唯外四界，能斫及所斫，</s>
    <s id="45:11">亦所燒能稱，能燒所稱諍</s>
    <s id="45:12">論曰：色香味觸成斧薪等，此即名為能斫所斫。</s>
    <s id="45:13">何法名斫？薪等色聚相逼續生，斧等分隔令各續起，此法名斫。</s>
    <s id="45:14">身等色根不名所斫，非可全斷令成二故。</s>
    <s id="45:15">非身根等可成二分，支分離身則無根故。</s>
    <s id="45:16">又身根等亦非能斫，以淨妙故如珠寶光。</s>
    <s id="45:17">如能斫所斫體唯外四界。</s>
    <s id="45:18">所燒能稱其體亦爾，</s>
    <s id="45:19">謂唯外四界名所燒能稱。</s>
    <s id="45:20">身等色根亦非二事，以淨妙故如珠寶光。</s>
    <s id="45:21">聲界總非，不相續故。</s>
    <s id="45:22">能燒所稱有異諍論，</s>
    <s id="45:23">謂或有說：</s>
    <s id="45:24">能燒所稱體亦如前，唯外四界。</s>
    <s id="45:25">或復有說：</s>
    <s id="45:26">唯有火界可名能燒，所稱唯重。</s>
    <s id="45:27">如是已說能所斫等。十八界中幾異熟生？幾所長養？幾等流性？幾有實事？幾一剎那？</s>
    <s id="45:28">頌曰：內五有熟養，</s>
    <s id="45:29">聲無異熟生，八無礙等流，亦異熟生性，餘三實唯法，剎那唯後三</s>
    <s id="45:30">論曰：內五即是眼等五界，有異熟生及所長養。</s>
    <s id="45:31">無等流者，離異熟生及所長養無別性故。</s>
    <s id="45:32">異熟因所生名異熟生，</s>
    <s id="45:33">如牛所駕車名曰牛車，略去中言故作是說。</s>
    <s id="45:34">或所造業至得果時變而能熟故名異熟。</s>
    <s id="45:35">果從彼生名異熟生，彼所得果與因別類，而是所熟故名異熟。</s>
    <s id="45:36">或於因上假立果名，如於果上假立因名。</s>
    <s id="45:37">如契經說：今六觸處，應知即是昔所造業。</s>
    <s id="45:38">飲食、資助、眠睡、等持勝緣所益名所長養。</s>
    <s id="45:39">有說：</s>
    <s id="45:40">梵行亦能長養，此唯無損非別有益。</s>
    <s id="45:41">長養相續常能護持異熟相續，猶如外郭防援內城。</s>
    <s id="45:42">聲有等流及所長養</s>
    <s id="45:43">無異熟生。</s>
  </p>
  <p id="46">
    <s id="46:1">所以者何？隨欲轉故。</s>
    <s id="46:2">若爾不應施設論說善修遠離麁惡語故，感得大士梵音聲相。</s>
    <s id="46:3">有說：</s>
    <s id="46:4">聲屬第三傳故，雖由彼生而非異熟，謂從彼業生諸大種，從諸大種緣擊發聲。</s>
    <s id="46:5">有說：</s>
    <s id="46:6">聲屬第五傳故，雖由彼生而非異熟，謂彼業生異熟大種，從此傳生長養大種，此復傳生等流大種，此乃生聲。</s>
    <s id="46:7">若爾身受從業所生大種生故，應非異熟。</s>
    <s id="46:8">若受如聲便違正理。</s>
  </p>
  <p id="47">
    <s id="47:1">八無礙者，七心法界，此有等流異熟生性，同類遍行因所生者是等流性。</s>
    <s id="47:2">若異熟因所引生者名異熟生。</s>
    <s id="47:3">諸無礙法無積集故非所長養。</s>
  </p>
  <p id="48">
    <s id="48:1">餘謂餘四色香味觸，皆通三種，有異熟生，有所長養，有等流性。</s>
  </p>
  <p id="49">
    <s id="49:1">實唯法者，實謂無為，以堅實故，</s>
    <s id="49:2">此法界攝故，唯法界獨名有實。</s>
  </p>
  <p id="50">
    <s id="50:1">意法意識名為後三，於六三中最後說故。</s>
    <s id="50:2">唯此三界有一剎那，謂初無漏苦法忍品，非等流故名一剎那，此說究竟非等流者。</s>
    <s id="50:3">餘有為法無非等流。</s>
    <s id="50:4">苦法忍相應心名意界意識界。</s>
    <s id="50:5">餘俱起法名為法界。</s>
    <s id="50:6">如是已說異熟生等。</s>
    <s id="50:7">今應思擇，</s>
    <s id="50:8">若有眼界先不成就今得成就亦眼識耶？</s>
    <s id="50:9">若眼識界先不成就今得成就亦眼界耶？</s>
    <s id="50:10">如是等問，今應略答。</s>
    <s id="50:11">頌曰：眼與眼識界，獨俱得非等</s>
    <s id="50:12">論曰：獨得者，謂或有眼界先不成就今得成就非眼識，謂生欲界漸得眼根，及無色沒生二三四靜慮地時。</s>
    <s id="50:13">或有眼識先不成就今得成就非眼界，謂生二三四靜慮地眼識現起，及從彼沒生下地時。</s>
    <s id="50:14">俱得者，謂或有二界先不成就今得成就，謂無色沒生於欲界及梵世時。</s>
    <s id="50:15">非者俱非，謂除前相等謂。</s>
    <s id="50:16">若有成就眼界亦眼識耶？</s>
    <s id="50:17">應作四句：</s>
    <s id="50:18">第一句者，謂生二三四靜慮地眼識不起；</s>
    <s id="50:19">第二句者，謂生欲界未得眼根及得已失。</s>
    <s id="50:20">第三句者，謂生欲界得眼不失，及生梵世若生二三四靜慮地正見色時。</s>
    <s id="50:21">第四句者，謂除前相。</s>
    <s id="50:22">如是眼界與色界，眼識與色界得成就等如理應思。</s>
    <s id="50:23">為攝如是所未說義，是故頌中總復言等，如是已說得成就等。</s>
    <s id="50:24">十八界中幾內幾外？</s>
    <s id="50:25">頌曰：內十二眼等</s>
  </p>
  <p id="51">
    <s id="51:1">色等六為外</s>
    <s id="51:2">論曰：六根六識十二名內，</s>
    <s id="51:3">外謂所餘色等六境。</s>
    <s id="51:4">我依名內，外謂此餘。</s>
    <s id="51:5">我體既無內外何有？</s>
    <s id="51:6">我執依止故，假說心為我，</s>
    <s id="51:7">故契經說：由善調伏我，智者得生天。</s>
    <s id="51:8">世尊餘處說調伏心，</s>
    <s id="51:9">如契經言：應善調伏心，心調能引樂。</s>
    <s id="51:10">故但於心假說為我，眼等為此所依親近，故說名內。</s>
    <s id="51:11">色等為此所緣踈遠，故說名外。</s>
    <s id="51:12">若爾六識應不名內，未至意位非心依故。</s>
    <s id="51:13">至意位時不失六識界，未至意位亦非越意相。</s>
    <s id="51:14">若異此者，意界唯應在過去世六識唯在現在未來，便違自宗許十八界皆通三世。</s>
    <s id="51:15">又若未來現在六識無意界相過去意界亦應不立，相於三世無改易故。</s>
    <s id="51:16">已說內外。十八界中幾是同分？幾彼同分？</s>
    <s id="51:17">頌曰：法同分餘二，作不作自業</s>
    <s id="51:18">論曰：法同分者，謂一法界唯是同分，</s>
    <s id="51:19">若境與識定為所緣，識於其中已生生法，此所緣境說名同分。</s>
    <s id="51:20">無一法界不於其中已正當生無邊意識，</s>
    <s id="51:21">由諸聖者決定生心，觀一切法皆為無我。</s>
    <s id="51:22">彼除自體及俱有法，餘一切法皆為所緣。</s>
    <s id="51:23">如是所除亦第二念心所緣境，此二念心緣一切境無不周遍。</s>
    <s id="51:24">是故法界恒名同分。</s>
  </p>
  <p id="52">
    <s id="52:1">餘二者，謂餘十七界皆有同分及彼同分。</s>
    <s id="52:2">何名同分彼同分耶？</s>
  </p>
  <p id="53">
    <s id="53:1">謂作自業不作自業：</s>
    <s id="53:2">若作自業名為同分，不作自業名彼同分。</s>
    <s id="53:3">此中眼界於有見色已正當見名同分眼，如是廣說，乃至意界各於自境應說自用。</s>
    <s id="53:4">迦濕彌羅國毘婆沙師說，彼同分眼但有四種：謂不見色，已、正、當滅，及不生法。</s>
    <s id="53:5">西方諸師說有五種，謂不生法復開為二，一有識屬，二無識屬，乃至身界應知亦然。</s>
    <s id="53:6">意彼同分唯不生法。</s>
    <s id="53:7">色界為眼已、正、當見名同分色。</s>
    <s id="53:8">彼同分色亦有四種，謂非眼見已、正、當滅及不生法，廣說乃至觸界亦爾。各對自根應說自用應知。</s>
    <s id="53:9">同分及彼同分，眼若於一是同分，於餘一切亦同分，</s>
    <s id="53:10">彼同分亦如是，廣說乃至意界亦爾。</s>
    <s id="53:11">色即不然於見者是同分，於不見者是彼同分。</s>
    <s id="53:12">所以者何？</s>
    <s id="53:13">色有是事，謂一所見亦多所見，如觀月、舞、相撲等色。</s>
    <s id="53:14">眼無是事，謂一眼根二能見色，眼不共故，依一相續建立同分及彼同分。</s>
    <s id="53:15">色是共故，依多相續建立同分及彼同分。</s>
    <s id="53:16">如說色界，聲香味觸應知亦爾。</s>
    <s id="53:17">聲可如色，香味觸三至根方取，是不共故，一取非餘。</s>
    <s id="53:18">理應如眼等，不應如色說。</s>
    <s id="53:19">雖有是理而容有共，所以者何？香等三界於一及餘，皆有可生鼻等識義，眼等不然。</s>
    <s id="53:20">故知色說。</s>
    <s id="53:21">眼等六識同分彼同分生不生法故，如意界說。</s>
    <s id="53:22">云何同分彼同分義？</s>
    <s id="53:23">根境識三更相交涉故名為分。或復分者是己作用；</s>
    <s id="53:24">或復分者是所生觸，同有此分故名同分。</s>
    <s id="53:25">與此相違名彼同分，由非同分與彼同分種類分同，名彼同分，</s>
    <s id="53:26">已說同分及彼同分。</s>
    <s id="53:27">十八界中</s>
    <s id="53:28">幾見所斷，幾修所斷，幾非所斷。</s>
  </p>
  <p id="54">
    <s id="54:1">頌曰：十五唯修斷，後三界通三，不染非六生，色定非見斷</s>
    <s id="54:2">論曰：十五界者，謂十色界及五識界，唯修斷者，此十五界唯修所斷。</s>
  </p>
  <p id="55">
    <s id="55:1">後三界者，</s>
    <s id="55:2">意界法界及意識界，通三者，謂此後三界各通三種：</s>
    <s id="55:3">八十八隨眠及彼俱有法并隨行得，皆見所斷。</s>
    <s id="55:4">諸餘有漏皆修所斷。</s>
    <s id="55:5">一切無漏皆非所斷。</s>
    <s id="55:6">豈不更有見所斷法，謂異生性及招惡趣身語業等，此與聖道極相違故？</s>
    <s id="55:7">雖爾此法非見所斷。</s>
    <s id="55:8">略說彼相。</s>
  </p>
  <p id="56">
    <s id="56:1">謂不染法，非六生色，定非見斷。</s>
    <s id="56:2">其異生性是不染污無記性攝，已離欲者斷善根者猶成就故。</s>
    <s id="56:3">色謂一切身語業等，前及此色，定非見斷。所以者何？非迷諦理親發起故。</s>
    <s id="56:4">此異生性若見所斷，苦法忍位應是異生。</s>
    <s id="56:5">六謂意處異此而生名非六生，是從眼等五根生義，即五識等。</s>
    <s id="56:6">如是已說見所斷等。</s>
    <s id="56:7">十八界中幾是見？幾非見？</s>
    <s id="56:8">頌曰：眼法界一分，八種說名見，</s>
    <s id="56:9">五識俱生慧，非見不度故，眼見色同分，非彼能依識，傳說不能觀，彼障諸色故</s>
  </p>
  <p id="57">
    <s id="57:1">論曰：眼全是見，法界一分八種是見，餘皆非見。</s>
    <s id="57:2">何等為八，</s>
    <s id="57:3">謂身見等五染污見，世間正見，有學正見，無學正見，於法界中此八是見，</s>
    <s id="57:4">所餘非見。</s>
    <s id="57:5">身見等五隨眠品中時至當說。</s>
    <s id="57:6">世間正見，謂意識相應善有漏慧。</s>
    <s id="57:7">有學正見，謂有學身中諸無漏見，</s>
    <s id="57:8">無學正見，謂無學身中諸無漏見。</s>
    <s id="57:9">譬如夜分晝分有雲無雲覩眾色像明昧有異，如是世間諸見有染無染，學無學見，觀察法相明昧不同。</s>
    <s id="57:10">何故世間正見唯意識相應？</s>
  </p>
  <p id="58">
    <s id="58:1">以五識俱生慧不能決度故。</s>
    <s id="58:2">審慮為先決度名見，</s>
    <s id="58:3">五識俱慧無如是能，</s>
    <s id="58:4">以無分別</s>
    <s id="58:5">是故非見。</s>
    <s id="58:6">准此所餘染無染慧及諸餘法非見應知。</s>
    <s id="58:7">若爾眼根不能決度。云何名見？</s>
    <s id="58:8">以能明利觀照諸色故亦名見。</s>
  </p>
  <p id="59">
    <s id="59:1">若眼見者餘識行時亦應名見。</s>
    <s id="59:2">非一切眼皆能現見。</s>
    <s id="59:3">誰能現見？</s>
  </p>
  <p id="60">
    <s id="60:1">謂同分</s>
    <s id="60:2">眼與識合位能見非餘。</s>
    <s id="60:3">若爾則應彼能依識見色非眼。</s>
  </p>
  <p id="61">
    <s id="61:1">不爾，眼識定非能見。</s>
    <s id="61:2">所以者何？</s>
  </p>
  <p id="62">
    <s id="62:1">傳說：不能觀障色故。</s>
    <s id="62:2">現見壁等所障諸色則不能觀，</s>
    <s id="62:3">若識見者識無對故，壁等不礙應見障色。</s>
    <s id="62:4">於被障色眼識不生，</s>
    <s id="62:5">識既不生如何當見？</s>
    <s id="62:6">眼識於彼何故不生？許眼見者眼有對故於彼障色無見功能，識與所依一境轉故，可言於彼眼識不生，許識見者何緣不起，</s>
    <s id="62:7">眼豈如身根境合方取而言有對故不見彼耶？又頗胝迦、瑠璃、雲母、水等所障云何得見？</s>
    <s id="62:8">是故不由眼有對故於彼障色無見功能。</s>
    <s id="62:9">若爾所執眼識云何？若於是處光明無隔，於彼障色眼識亦生。</s>
    <s id="62:10">若於是處光明有隔，於彼障色眼識不生，識既不生故不能見。</s>
    <s id="62:11">然經說眼能見色者，</s>
    <s id="62:12">是見所依故說能見。</s>
    <s id="62:13">如彼經言意能識法。</s>
    <s id="62:14">非意能識，以過去故。</s>
    <s id="62:15">何者能識？謂是意識。</s>
    <s id="62:16">意是識依故說能識。</s>
    <s id="62:17">或就所依說能依業，如世間說床座言聲。</s>
    <s id="62:18">又如經言眼所識色可愛可樂，然實非此可愛樂色是眼所識。</s>
    <s id="62:19">又如經說：梵志當知，以眼為門唯為見色。</s>
    <s id="62:20">故知眼識依眼門見；</s>
    <s id="62:21">亦不應言門即是見。豈容經說以眼為見唯為見色。</s>
    <s id="62:22">若識能見誰復了別？</s>
    <s id="62:23">見與了別</s>
    <s id="62:24">二用何異？</s>
    <s id="62:25">以即見色名了色故，</s>
    <s id="62:26">譬如少分慧名能見亦能簡擇；如是少分識名能見亦能了別。</s>
    <s id="62:27">有餘難言：</s>
    <s id="62:28">若眼能見，眼是見者誰是見用？</s>
    <s id="62:29">此言非難，</s>
    <s id="62:30">如共許識是能了別，然無了者了用不同，見亦應爾。</s>
    <s id="62:31">有餘復言：</s>
    <s id="62:32">眼識能見，是見所依故，眼亦名能見，</s>
    <s id="62:33">如鳴所依故亦說鍾能鳴。</s>
    <s id="62:34">若爾眼根識所依故應名能識。</s>
    <s id="62:35">無如是失，</s>
    <s id="62:36">世間同許眼識是見。</s>
    <s id="62:37">由彼生時說能見色不言識色。</s>
    <s id="62:38">毘婆沙中亦作是說，若眼所得眼識所受說名所見。</s>
    <s id="62:39">是故但說眼名能見，不名能識。</s>
    <s id="62:40">唯識現前說能識色，</s>
    <s id="62:41">譬如說日名能作晝。</s>
    <s id="62:42">經部諸師有作是說：</s>
    <s id="62:43">如何共聚楂掣虛空？眼色等緣生於眼識，此等於見孰為能所？</s>
    <s id="62:44">唯法因果實無作用。為順世情假興言說，</s>
    <s id="62:45">眼名能見，識名能了，智者於中不應封著。</s>
    <s id="62:46">如世尊說：方域言詞不應堅執，世俗名想不應固求。</s>
    <s id="62:47">然迦濕彌羅國毘婆沙宗，說眼能見、耳能聞、鼻能嗅、舌能嘗、身能覺、意能了。</s>
    <s id="62:48">於見色時，為一眼見，為二眼見，</s>
    <s id="62:49">此無定准。</s>
    <s id="62:50">頌曰：或二眼俱時，見色分明故</s>
    <s id="62:51">論曰：阿毘達磨諸大論師咸言：</s>
    <s id="62:52">或時二眼俱見，以開二眼見色分明，開一眼時不分明故。又開一眼觸一眼時，便於現前見二月等，閉一觸一此事則無，是故或時二眼俱見。</s>
    <s id="62:53">非所依別識成二分，住無方故不同礙色。</s>
    <s id="62:54">若此宗說眼見耳聞乃至意了，彼所取境根正取時，為至不至。</s>
    <s id="62:55">頌曰：眼耳意根境，不至</s>
    <s id="62:56">三相違</s>
    <s id="62:57">論曰：眼耳意根取非至境，</s>
    <s id="62:58">謂眼能見遠處諸色，眼中藥等則不能觀，</s>
    <s id="62:59">耳亦能聞遠處聲響，逼耳根者則不能聞。</s>
    <s id="62:60">若眼耳根唯取至境，則修定者應不修生天眼耳根，如鼻根等。</s>
    <s id="62:61">若眼能見不至色者，何故不能普見一切遠有障等不至諸色？</s>
    <s id="62:62">如何磁石吸不至鐵，非吸一切不至鐵耶？</s>
    <s id="62:63">執見至境亦同此難，何故不能普見一切眼藥籌等至眼諸色。</s>
    <s id="62:64">又如鼻等能取至境，然不能取一切與根俱有香等，如是眼根雖見不至而非一切，耳根亦爾。</s>
    <s id="62:65">意無色故非能有至。</s>
    <s id="62:66">有執耳根通取至境及不至境，自耳中聲亦能聞故。</s>
    <s id="62:67">所餘鼻等三有色根，</s>
  </p>
  <p id="63">
    <s id="63:1">與上相違唯取至境。</s>
    <s id="63:2">如何知鼻唯取至香？</s>
    <s id="63:3">由斷息時不嗅香故。</s>
    <s id="63:4">云何名至？</s>
    <s id="63:5">謂無間生。</s>
    <s id="63:6">又諸極微為相觸不？</s>
    <s id="63:7">迦濕彌羅國毘婆沙師說不相觸。</s>
    <s id="63:8">所以者何？</s>
    <s id="63:9">若諸極微遍體相觸，即有實物體相雜過。</s>
    <s id="63:10">若觸一分成有分失，然諸極微更無細分。</s>
    <s id="63:11">若爾何故相擊發聲？</s>
    <s id="63:12">但由極微無間生故，</s>
    <s id="63:13">若許相觸擊石拊手，體應相糅。</s>
    <s id="63:14">不相觸者聚色相擊云何不散？</s>
    <s id="63:15">風界攝持故令不散。</s>
    <s id="63:16">或有風界能有壞散，</s>
    <s id="63:17">如劫壞時；</s>
    <s id="63:18">或有風界能有成攝，如劫成時。</s>
    <s id="63:19">云何三根由無間生名取至境，</s>
    <s id="63:20">即由無間名取至境。</s>
    <s id="63:21">謂於中間都無片物。</s>
    <s id="63:22">又和合色許有分故相觸無失。</s>
    <s id="63:23">由許此理，</s>
    <s id="63:24">毘婆沙文義善成立，故彼問言：諸是觸物為是觸為因故生？</s>
    <s id="63:25">為非觸為因故生？諸非觸物為問亦爾。</s>
    <s id="63:26">彼就此理為不定答，有時是觸為因生於非觸，謂和合物正離散時。</s>
    <s id="63:27">有時非觸為因生於是觸，謂離散物正和合時。</s>
    <s id="63:28">有時是觸為因生於是觸，謂和合物復和合時。</s>
    <s id="63:29">有時非觸為因生於非觸，謂向遊塵同類相續。</s>
    <s id="63:30">尊者世友說：</s>
    <s id="63:31">諸極微相觸即應住至後念。</s>
    <s id="63:32">然大德說：一切極微實不相觸，但由無間假立觸名。</s>
    <s id="63:33">此大德意應可愛樂，若異此者是諸極微應有間隙，中間既空誰障其行許為有對。</s>
    <s id="63:34">又離極微無和合色，和合相觸即觸極微，如可變礙此亦應爾.</s>
    <s id="63:35">又許極微若有方分，觸與不觸皆應有分。</s>
    <s id="63:36">若無方分設許相觸亦無斯過。</s>
    <s id="63:37">又眼等根，為於自境唯取等量速疾轉故如旋火輪見大山等？</s>
    <s id="63:38">為於自境通取等量不等量耶？</s>
    <s id="63:39">頌曰：應知鼻等三，唯取等量境</s>
    <s id="63:40">論曰：前說至境鼻等三根，應知唯能取等量境。如根微量境微亦然，相稱合生鼻等識故。</s>
    <s id="63:41">眼耳不定，謂眼於色有時取小如見毛端；</s>
    <s id="63:42">有時取等如見蒲桃。*</s>
    <s id="63:43">有時取大如暫開目見大山等；*</s>
    <s id="63:44">如是耳根聽蚊雷等所發種種小大音聲，隨其所應小大等量。</s>
    <s id="63:45">意無質礙，不可辯其形量差別。</s>
    <s id="63:46">云何眼等諸根極微安布差別？</s>
    <s id="63:47">眼根極微在眼星上傍布而住，如香荾花，清澈映覆令無分散。</s>
    <s id="63:48">有說：</s>
    <s id="63:49">重累如丸而住，體清澈故，如頗胝迦不相障礙。</s>
    <s id="63:50">耳根極微居耳穴內旋環而住，如卷樺皮。</s>
    <s id="63:51">鼻根極微居鼻頞內背上面下，如雙爪甲。</s>
    <s id="63:52">此初三根橫作行度處無高下，如冠花鬘。</s>
    <s id="63:53">舌根極微布在舌上，形如半月；</s>
    <s id="63:54">傳說：舌中如毛端量非為舌根極微所遍。</s>
    <s id="63:55">身根極微遍住身分，如身形量。</s>
    <s id="63:56">女根極微形如鼓[壴*桑]。</s>
    <s id="63:57">男根極微形如指[韋*沓]。</s>
    <s id="63:58">眼根極微有時一切皆是同分；</s>
    <s id="63:59">有時一切皆彼同分；</s>
    <s id="63:60">有時一分是彼同分，餘是同分；</s>
    <s id="63:61">乃至舌根極微亦爾。</s>
    <s id="63:62">身根極微定無一切皆是同分，</s>
    <s id="63:63">乃至極熱捺落迦中猛焰纏身，猶有無量身根極微是彼同分。</s>
    <s id="63:64">傳說：身根設遍發識身應散壞。</s>
    <s id="63:65">以無根境各一極微為所依緣能發身識。</s>
    <s id="63:66">五識決定積集多微，方成所依所緣性故。</s>
    <s id="63:67">即由此理亦說極微名無見體，不可見故。</s>
    <s id="63:68">如前所說，識有六種，謂眼識界乃至意識。為如五識唯緣現在，意識通緣三世非世，如是諸識依亦爾耶？</s>
    <s id="63:69">不爾。</s>
    <s id="63:70">云何？</s>
    <s id="63:71">頌曰：後依唯過去，</s>
    <s id="63:72">五識依或俱</s>
    <s id="63:73">論曰：意識唯依無間滅意。</s>
  </p>
  <p id="64">
    <s id="64:1">眼等五識所依或俱，</s>
    <s id="64:2">或言表此亦依過去。</s>
    <s id="64:3">眼是眼識俱生所依，如是乃至身是身識俱生所依，同現世故，無間滅意是過去依。</s>
    <s id="64:4">此五識身所依各二，</s>
    <s id="64:5">謂眼等五是別所依，意根為五通所依性，故如是說。</s>
    <s id="64:6">若是眼識所依性者，即是眼識等無間緣耶？設是眼識等無間緣者，復是眼識所依性耶？</s>
    <s id="64:7">應作四句：</s>
    <s id="64:8">第一句謂俱生眼根；</s>
    <s id="64:9">第二句謂無間滅心所法界；</s>
    <s id="64:10">第三句謂過去意根；</s>
    <s id="64:11">第四句謂除所說法，乃至身識亦爾，各各應說自根。</s>
    <s id="64:12">意識應作順前句答，謂是意識所依性者，定是意識等無間緣。</s>
    <s id="64:13">有是意識等無間緣非與意識為所依性，謂無間滅心所法界。</s>
    <s id="64:14">何因識起俱託二緣，得所依名在根非境？</s>
    <s id="64:15">頌曰：隨根變識異，故眼等名依</s>
    <s id="64:16">論曰：眼等即是眼等六界，由眼等根有轉變故，諸識轉異，隨根增損識明昧故。</s>
    <s id="64:17">非色等變令識有異，以識隨根不隨境故。依名唯在眼等非餘。</s>
    <s id="64:18">何緣色等正是所識，而名眼識乃至意識不名色識乃至法識？</s>
  </p>
  <p id="65">
    <s id="65:1">頌曰：彼及不共因，故隨根說識</s>
  </p>
  <p id="66">
    <s id="66:1">論曰：彼謂前說眼等名依，根是依故隨根說識，及不共者，謂眼唯自眼識所依。色亦通為他身眼識及通自他意識所取，乃至身觸應知亦爾。</s>
    <s id="66:2">由所依勝及不共因故，識得名隨根非境，</s>
    <s id="66:3">如名鼓聲及麥牙等。</s>
    <s id="66:4">隨身所住眼見色時，身眼色識地為同不，應言此四或異或同？</s>
    <s id="66:5">謂生欲界，若以自地眼見自地色，四皆自地。</s>
    <s id="66:6">若以初靜慮眼見欲界色，身色欲界，眼識初定。</s>
    <s id="66:7">見初定色，身屬欲界，三屬初定。</s>
    <s id="66:8">若以二靜慮眼見欲界色，身色欲界，眼屬二定，識屬初定。</s>
    <s id="66:9">見初定色，身屬欲界，眼屬二定色識初定。</s>
    <s id="66:10">見二定色，身屬欲界，眼色二定，識屬初定。</s>
    <s id="66:11">如是若以三四靜慮地眼，見下地色或自地色，如理應思。</s>
    <s id="66:12">生初靜慮，若以自地眼見自地色，四皆同地。</s>
    <s id="66:13">見欲界色，三屬初定，色屬欲界。</s>
    <s id="66:14">若以二靜慮眼見初定色，三屬初定，眼屬二定。</s>
    <s id="66:15">見欲界色，身識初定，色屬欲界，眼屬二定。</s>
    <s id="66:16">見二定色，身識初定眼色二定。</s>
    <s id="66:17">如是若以三四靜慮地眼，見自地色或下上色，如理應思。</s>
    <s id="66:18">如是生二三四靜慮，以自他地眼，見自他地色，如理應思。</s>
    <s id="66:19">餘界亦應如是分別，今當略辯此決定相。</s>
    <s id="66:20">頌曰：眼不下於身，</s>
    <s id="66:21">色識非上眼，色於識一切，二於身亦然，如眼耳亦然，次三皆自地，身識自下地，意不定應知</s>
    <s id="66:22">論曰：身眼色三皆通五地，謂在欲界四靜慮中。</s>
    <s id="66:23">眼識唯在欲界、初定，</s>
    <s id="66:24">此中眼根望身生地或等或上，終不居下。</s>
  </p>
  <p id="67">
    <s id="67:1">色識望眼等下非上，下眼不能見上色故。</s>
  </p>
  <p id="68">
    <s id="68:1">上識不依下地眼故。</s>
  </p>
  <p id="69">
    <s id="69:1">色望於識通等上下，色識於身如色於識。</s>
    <s id="69:2">廣說耳界應知如眼，</s>
  </p>
  <p id="70">
    <s id="70:1">謂耳不下於身，聲識非上耳，聲於識一切，二於身亦然。隨其所應廣如眼釋。</s>
  </p>
  <p id="71">
    <s id="71:1">鼻舌身三總皆自地。</s>
    <s id="71:2">於中別者。</s>
  </p>
  <p id="72">
    <s id="72:1">謂身與觸其地必同，</s>
    <s id="72:2">識望觸身或自或下，自謂若生欲界初定；</s>
    <s id="72:3">生上三定謂之為下。</s>
  </p>
  <p id="73">
    <s id="73:1">應知意界四事不定，</s>
    <s id="73:2">謂意有時與身識法四皆同地；</s>
    <s id="73:3">有時上下。</s>
    <s id="73:4">身唯五地，三通一切，於遊等至及受生時，隨其所應或同或異。</s>
    <s id="73:5">如後定品當廣分別。</s>
    <s id="73:6">為捨繁文故今未辯，前後再述用少功多。</s>
    <s id="73:7">傍論已周，應辯正論。</s>
    <s id="73:8">今當思擇，</s>
    <s id="73:9">十八界中誰六識內幾識所識？幾常幾無常？幾根幾非根？</s>
    <s id="73:10">頌曰：五外二所識，</s>
    <s id="73:11">常法界無為，法一分是根，并內界十二</s>
    <s id="73:12">論曰：十八界中，色等五界如其次第眼等五識各一所識，又總皆是意識所識。</s>
    <s id="73:13">如是五界各六識中二識所識，由此准知。</s>
    <s id="73:14">餘十三界一切唯是意識所識，非五識身所緣境故。</s>
  </p>
  <p id="74">
    <s id="74:1">十八界中無有一界全是常者。</s>
  </p>
  <p id="75">
    <s id="75:1">唯法一分無為是常，</s>
    <s id="75:2">義准，無常法餘餘界。</s>
  </p>
  <p id="76">
    <s id="76:1">又經中說</s>
    <s id="76:2">二十二根，謂</s>
    <s id="76:3">眼根，耳根，鼻根，舌根，身根，意根；</s>
    <s id="76:4">女根，男根，命根；</s>
    <s id="76:5">樂根，苦根，喜根，憂根，捨根；</s>
    <s id="76:6">信根，勤根，念根，定根，慧根；</s>
    <s id="76:7">未知當知根，已知根，具知根。</s>
    <s id="76:8">阿毘達磨諸大論師，</s>
    <s id="76:9">皆越經中六處次第，於命根後方說意根，有所緣故。</s>
    <s id="76:10">如是所說二十二根，十八界中內十二界法一分攝，法一分者，命等十一後三一分，法界攝故。</s>
    <s id="76:11">內十二者，眼等五根如自名攝；</s>
    <s id="76:12">意根通是七心界攝；</s>
    <s id="76:13">後三一分意意識攝；</s>
    <s id="76:14">女根男根即是身界一分所攝，如後當辯。</s>
    <s id="76:15">義准，所餘色等五界法界一分皆體非根，</s>
  </p>
</text>
