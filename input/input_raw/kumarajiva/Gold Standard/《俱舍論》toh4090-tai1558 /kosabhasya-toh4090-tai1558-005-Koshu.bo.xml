<?xml version='1.0' encoding='utf-8'?>
<text>
  <p id="1">
    <s id="1:1">ཆོས་མངོན་པའི་མཛོད་ཀྱི་བཤད་པ།</s>
  </p>
  <p id="2">
    <s id="2:1">དབྱིག་གཉེན།</s>
  </p>
  <p id="3">
    <s id="3:1">ཕྲ་རྒྱས་བསྟན་པ་ཞེས་བྱ་བ་མཛོད་ཀྱི་གནས་ལྔ་པའོ། །</s>
  </p>
  <p id="4">
    <s id="4:1">ལས་ལས་འཇིག་རྟེན་སྣ་ཚོགས་སྐྱེས། །ཞེས་བཤད་པ།</s>
  </p>
  <p id="5">
    <s id="5:1">ལས་དེ་དག་ཀྱང་ཕྲ་རྒྱས་ཀྱི་དབང་གིས་བསགས་པར་འགྱུར་གྱི༑</s>
    <s id="5:2">ཕྲ་རྒྱས་མེད་པར་ནི་སྲིད་པ་མངོན་པར་འགྲུབ་པར་མི་ནུས་པ་དེའི་ཕྱིར།</s>
  </p>
  <p id="6">
    <s id="6:1">སྲིད་པའི་རྩ་བ་ཕྲ་རྒྱས་</s>
  </p>
  <p id="7">
    <s id="7:1">ཡིན་པར་རིག་པར་བྱ་སྟེ། ཉོན་མོངས་པ་འཇུག་པ་ན་བྱ་བ་བཅུ་བྱེད་དེ།</s>
  </p>
  <p id="8">
    <s id="8:1">རྩ་བ་བརྟན་པར་བྱེད་དོ། །</s>
  </p>
  <p id="9">
    <s id="9:1">རྒྱུད་གནས་པར་བྱེད་དོ། །</s>
  </p>
  <p id="10">
    <s id="10:1">ཞིང་དུ་སྒྲུབ་པར་བྱེད་དོ། །</s>
  </p>
  <p id="11">
    <s id="11:1">རྒྱུ་མཐུན་པར་སྒྲུབ་པར་བྱེད་དོ༑ །</s>
  </p>
  <p id="12">
    <s id="12:1">ལས་ཀྱི་སྲིད་པ་མངོན་པར་སྒྲུབ་པར་བྱེད་དོ། །</s>
  </p>
  <p id="13">
    <s id="13:1">རང་གི་ཚོགས་ཡོངས་སུ་འཛིན་པར་བྱེད་དོ། །</s>
  </p>
  <p id="14">
    <s id="14:1">དམིགས་པ་ལ་ཀུན་དུ་རྨོངས་པར་བྱེད་དོ། །</s>
  </p>
  <p id="15">
    <s id="15:1">རྣམ་པར་ཤེས་པའི་རྒྱུན་འཁྲིད་པར་བྱེད་དོ། །</s>
  </p>
  <p id="16">
    <s id="16:1">དགེ་བའི་ཕྱོགས་ལས་གཡོ་བར་བྱེད་དོ། །</s>
  </p>
  <p id="17">
    <s id="17:1">ཁམས་ལས་མི་འདའ་བའི་ཚུལ་གྱིས་འཆིང་བའི་དོན་དུ་ཁྱབ་པར་བྱེད་དོ། །</s>
  </p>
  <p id="18">
    <s id="18:1">ཕྲ་རྒྱས་དེ་དག་ཀྱང་དུ་ཞིག་ཅེ་ན།</s>
  </p>
  <p id="19">
    <s id="19:1">མདོར་བསྡུས་ན།</s>
  </p>
  <p id="20">
    <s id="20:1">དྲུག་</s>
  </p>
  <p id="21">
    <s id="21:1">དྲུག་གང་ཞེ་ན།</s>
  </p>
  <p id="22">
    <s id="22:1">འདོད་ཆགས་དེ་བཞིན་ཁོང་ཁྲོ་དང༌། །ང་རྒྱལ་མ་རིག་ལྟ་བ་དང༌། །ཐེ་ཚོམ་ཡིན་ཏེ།</s>
  </p>
  <p id="23">
    <s id="23:1">དེ་བཞིན་ཞེས་སྨོས་པ་ནི་འདོད་ཆགས་ཀྱི་དབང་གིས་གཞན་དག་དམིགས་པ་ལས་རྒྱས་པར་གྱུར་པ་ཉིད་ཤེས་པར་བྱ་བའི་ཕྱིར་ཏེ། དེ་ནི་འོག་ནས་བཤད་པར་བྱའོ། །</s>
  </p>
  <p id="24">
    <s id="24:1">དེ་དྲུག་ཀྱང༌། འདོད་ཆགས་དབྱེ་བས་བདུན་དུ་བཤད། །</s>
  </p>
  <p id="25">
    <s id="25:1">ཕྲ་རྒྱས་དྲུག་པོ་དེ་དག་ཀྱང་མདོ་ལས་འདོད་ཆགས་ཕྱེ་ནས་བདུན་དུ་བཤད་དེ།</s>
  </p>
  <p id="26">
    <s id="26:1">འདོད་པའི་འདོད་ཆགས་ཀྱི་ཕྲ་རྒྱས་དང༌།</s>
  </p>
  <p id="27">
    <s id="27:1">ཁོང་ཁྲོ་བའི་ཕྲ་རྒྱས་དང༌།</s>
  </p>
  <p id="28">
    <s id="28:1">སྲིད་པའི་འདོད་ཆགས་ཀྱི་ཕྲ་རྒྱས་དང༌།</s>
  </p>
  <p id="29">
    <s id="29:1">ང་རྒྱལ་གྱི་ཕྲ་རྒྱས་དང༌།</s>
  </p>
  <p id="30">
    <s id="30:1">མ་རིག་པའི་ཕྲ་རྒྱས་དང༌།</s>
  </p>
  <p id="31">
    <s id="31:1">ལྟ་བའི་ཕྲ་རྒྱས་དང༌།</s>
  </p>
  <p id="32">
    <s id="32:1">ཐེ་ཚོམ་གྱི་ཕྲ་རྒྱས་སོ། །</s>
  </p>
  <p id="33">
    <s id="33:1">ཇི་ལྟར་ཤེས་པར་བྱ།</s>
  </p>
  <p id="34">
    <s id="34:1">འདོད་པའི་འདོད་ཆགས་ཉིད་ཕྲ་རྒྱས་ཡིན་པས་འདོད་པའི་འདོད་ཆགས་ཀྱི་ཕྲ་རྒྱས་ཡིན་ནམ།འོན་ཏེ་འདོད་པའི་འདོད་ཆགས་ཀྱི་ཕྲ་རྒྱས་ཡིན། དེ་ལས་ཅིར་འགྱུར།</s>
  </p>
  <p id="35">
    <s id="35:1">གལ་ཏེ་འདོད་པའི་འདོད་ཆགས་ཉིད་ཕྲ་རྒྱས་ཡིན་ན་ནི།</s>
  </p>
  <p id="36">
    <s id="36:1">འདི་ན་ལ་ལས་འདོད་པའི་འདོད་ཆགས་ཀྱིས་ཀུན་ནས་དཀྲིས་པའི་སེམས་ཀྱི་ལས་མང་དུ་མི་གནས་ལ།</s>
  </p>
  <p id="37">
    <s id="37:1">འདོད་པའི་འདོད་ཆགས་ཀྱིས་ཀུན་ནས་དཀྲིས་པ་བྱུང་ན་ཡང་ཕྱིས་ངེས་པར་འབྱུང་བ་ཡང་དག་པ་ཇི་ལྟ་བ་བཞིན་རབ་ཏུ་ཤེས་ཤིང༌།</s>
  </p>
  <p id="38">
    <s id="38:1">དེའི་འདོད་པའི་འདོད་ཆགས་ཀྱིས་ཀུན་ནས་དཀྲིས་པ་དེའི་མཐུས་ཡང་དག་པར་ཤིན་ཏུ་ཀུན་ནས་འཇོམས་ཤིང་ཕྲ་རྒྱས་དང་བཅས་པར་སྤོང་བར་བྱེད་དོ་ཞས་གསུངས་པའི་མདོ་དང་འགལ་ལོ༑ །</s>
  </p>
  <p id="39">
    <s id="39:1">གལ་ཏེ་དེ་འདོད་པའི་འདོད་ཆགས་ཀྱི་ཕྲ་རྒྱས་ཡིན་ན་ནི་ཕྲ་རྒྱས་ལྡན་པར་མ་ཡིན་པར་ཐལ་བར་འགྱུར་བས་འདོད་པའི་འདོད་ཆགས་ཀྱི་ཕྲ་རྒྱས་ནི་དབང་པོ་གསུམ་དང་མཚུངས་པར་ལྡན་པ་ཡིན་ནོ་ཞས་འབྱུང་བའི་ཆོས་མངོན་པ་དང་འགལ་ལོ། །</s>
  </p>
  <p id="40">
    <s id="40:1">བྱེ་བྲག་ཏུ་སྨྲ་བ་རྣམས་ན་རེ་འདོད་པའི་འདོད་ཆགས་ཉིད་ཕྲ་རྒྱས་ཡིན་ཏེ། ཐེ་ཚོམ་ཉིད་ཕྲ་རྒྱས་ཡིན་པའི་བར་དུ་ཡང་དེ་དང་འདྲའོ་ཞེས་ཟེར་རོ། །</s>
  </p>
  <p id="41">
    <s id="41:1">དེ་ལྟ་ན་མདོ་དང་འགལ་ལོ་ཞེས་བཤད་པ་མ་ཡིན་ནམ།</s>
  </p>
  <p id="42">
    <s id="42:1">འགལ་བ་མེད་དེ། ཕྲ་རྒྱས་དང་བཅས་པ་ནི་རྗེས་སུ་འབྲལ་བ་དང་བཅས་པ་ཞེས་བྱ་བའི་དོན་ཡིན་པའི་ཕྱིར་རོ༑ །</s>
  </p>
  <p id="43">
    <s id="43:1">ཡང་ན་མདོ་ལས་ཕྲ་རྒྱས་ཞེས་བྱ་བའི་སྒྲ་འབྱུང་བ་ནི་ཐོབ་པ་ལ་ཉེ་བར་བཏགས་པ་ཡིན་ཏེ།</s>
  </p>
  <p id="44">
    <s id="44:1">དཔེར་ན་མེ་སྡུག་བསྔལ་ཞེས་བྱ་བ་བཞིན་ནོ། །</s>
  </p>
  <p id="45">
    <s id="45:1">ཆོས་མངོན་པ་ལས་ཕྲ་རྒྱས་ཞེས་བྱ་བའི་སྒྲ་འབྱུང་བ་ནི་ཉོན་མོངས་པ་ཁོ་ན་ལ་མཚན་ཉིད་པ་ཡིན་ཏེ།</s>
  </p>
  <p id="46">
    <s id="46:1">དེ་ལྟ་བས་ན་ཕྲ་རྒྱས་རྣམས་ནི་མཚུངས་པར་ལྡན་པ་ཁོ་ན་ཡིན་ནོ། །</s>
  </p>
  <p id="47">
    <s id="47:1">འདི་ཇི་ལྟར་ཤེས་ཤེ་ན།</s>
  </p>
  <p id="48">
    <s id="48:1">ཕྲ་རྒྱས་རྣམས་ནི། སེམས་ནི་ཉོན་མོངས་བྱེད་ཕྱིར་དང༌། །</s>
  </p>
  <p id="49">
    <s id="49:1">སྒྲིབ་ཕྱིར་དགེ་དང་འགལ་ཕྱིར་དང༌། །</s>
  </p>
  <p id="50">
    <s id="50:1">གང་གི་ཕྱིར་ཕྲ་རྒྱས་རྣམས་ཀྱི་སེམས་ཉོན་མོངས་པ་ཅན་དུ་འགྱུར་བ་དང༌།</s>
  </p>
  <p id="51">
    <s id="51:1">སྔོན་མེད་པའི་དགེ་བ་མི་སྐྱེ་བ་དང༌།</s>
  </p>
  <p id="52">
    <s id="52:1">སྐྱེས་པ་ལས་ཀྱང་ཡོངས་སུ་ཉམས་པར་འགྱུར་བ་དེའི་ཕྱིར་ལྡན་པ་མ་ཡིན་ནོ། །</s>
  </p>
  <p id="53">
    <s id="53:1">འོན་ཏེ་ལྡན་པ་མ་ཡིན་པ་རྣམས་ཀྱིས་ཀྱང་དེ་ལྟར་འགྱུར་ན་ནི་དེ་དག་རྟག་ཏུ་ཉེ་བའི་ཕྱིར་དགེ་བ་ནམ་ཡང་དམིགས་པར་མི་འགྱུར་བ་ཞིག་ན་དམིགས་ཏེ།</s>
  </p>
  <p id="54">
    <s id="54:1">དེ་ལྟ་བས་ན་དགེ་བ་འང་དམིགས་པའི་ཕྱིར་ན་འདིར། ཕྲ་རྒྱས་ལྡན་པ་མ་ཡིན་མིན། །</s>
  </p>
  <p id="55">
    <s id="55:1">འདི་ནི་གཏན་ཚིགས་སུ་མི་རུང་སྟེ།</s>
  </p>
  <p id="56">
    <s id="56:1">འདི་ལྟར་གང་ཞིག་ཕྲ་རྒྱས་ལྡན་པ་མ་ཡིན་པར་འདོད་པ་དེ་ཡང་འདི་ཐམས་ཅད་ཕྲ་རྒྱས་ཀྱིས་བྱས་པར་ནི་མི་འདོད་ཀྱི་ཉོན་མོངས་པས་བྱས་པ་ཁོ་ནར་འདོད་དོ། །</s>
  </p>
  <p id="57">
    <s id="57:1">མདོ་སྡེ་པ་རྣམས་ཀྱི་ཇི་ལྟ་བ་དེ་ལྟ་བུ་ནི་ལེགས་པ་ཡིན་ནོ། །</s>
  </p>
  <p id="58">
    <s id="58:1">མདོ་སྡེ་པ་རྣམས་ཀྱི་ཇི་ལྟ་བུ་ཡིན་ཞེ་ན།</s>
  </p>
  <p id="59">
    <s id="59:1">འདོད་པའི་འདོད་ཆགས་ཀྱི་ཕྲ་རྒྱས་ནི་འདོད་པའི་འདོད་ཆགས་ཀྱི་ཕྲ་རྒྱས་ཡིན་ལ།</s>
  </p>
  <p id="60">
    <s id="60:1">དེ་རྫས་གཞན་མ་ཡིན་པའི་ཕྱིར་ཕྲ་རྒྱས་ནི་མཚུངས་པར་ལྡན་པ་ཡང་མ་ཡིན་ལ། ལྡན་པ་མ་ཡིན་པ་ཡང་མ་ཡིན་གྱི།</s>
  </p>
  <p id="61">
    <s id="61:1">ཉོན་མོངས་པ་ཉལ་བ་ལ་ནི་ཕྲ་རྒྱས་ཞེས་བྱ་ལ། སད་པ་ལ་ནི་ཀུན་ནས་དཀྲིས་པ་ཞེས་བྱའོ། །</s>
  </p>
  <p id="62">
    <s id="62:1">དེ་ལ་ཉལ་བ་གང་ཡིན་ཞེ་ན།</s>
  </p>
  <p id="63">
    <s id="63:1">མངོན་སུམ་དུ་མ་གྱུར་པར་ས་བོན་གྱི་དངོས་པོས་རྗེས་སུ་འབྲེལ་ལོ། །</s>
  </p>
  <p id="64">
    <s id="64:1">སད་པ་གང་ཡིན་ཞེ་ན།</s>
  </p>
  <p id="65">
    <s id="65:1">མངོན་སུམ་དུ་འགྱུར་བའོ། །</s>
  </p>
  <p id="66">
    <s id="66:1">ས་བོན་གྱི་དངོས་པོ་ཞེས་བྱ་བ་འདི་ཅི་ཞེ་ན།</s>
  </p>
  <p id="67">
    <s id="67:1">ལུས་ཀྱི་ཉོན་མོངས་པ་ལས་སྐྱེས་པ་ཉོན་མོངས་པ་བསྐྱེད་པའི་མཐུ་ཡིན་ཏེ།</s>
  </p>
  <p id="68">
    <s id="68:1">དཔེར་ན་ཉམས་སུ་མྱོང་བའི་ཤེས་པ་ལས་སྐྱེས་པ་དྲན་པ་བསྐྱེད་པའི་མཐུ་དང༌།</s>
  </p>
  <p id="69">
    <s id="69:1">ཡང་དཔེར་ན་མྱུ་གུ་ལ་སོགས་པ་སཱ་ལུའི་འབྲས་བུ་ལས་བསྐྱེད་པའི་མཐུ་དང་འདྲའོ། །</s>
  </p>
  <p id="70">
    <s id="70:1">གང་ཞིག་ཉོན་མོངས་པ་རྣམས་ཀྱི་ས་བོན་གྱི་དོན་དུ་ཕྲ་རྒྱས་ལྡན་པ་མ་ཡིན་པ་དོན་གཞན་དུ་རྟོག་པར་བྱེད་པ་དེས་ན་དྲན་པའི་ས་བོན་ཡང་དོན་གཞན་དུ་བརྟག་པར་བྱ་བར་འགྱུར་རོ། །</s>
  </p>
  <p id="71">
    <s id="71:1">འོ་ན་མདོ་ལས་ཉོན་མོངས་པ་ཉིད་ཕྲ་རྒྱས་སུ་གང་གསུངས་པ་དེ་ཇི་ལྟ་བུ་སྟེ། དྲུག་ཚན་དྲུག་པ་ལས་འདིའི་འདོད་པའི་འདོད་ཆགས་དེ་བདེ་བའི་ཚོར་བ་ལ་རྒྱས་པར་འགྱུར་རོ། །</s>
  </p>
  <p id="72">
    <s id="72:1">རྒྱས་པར་གསུངས་སོ་ཤེ་ན།</s>
  </p>
  <p id="73">
    <s id="73:1">འགྱུར་རོ་ཞེས་གསུངས་པའི་ཕྱིར། དེ་ཁོ་ན་ནི་ཕྲ་རྒྱས་མ་ཡིན་ནོ། །</s>
  </p>
  <p id="74">
    <s id="74:1">འོ་ན་ནམ་འགྱུར་ཞེ་ན།</s>
  </p>
  <p id="75">
    <s id="75:1">གང་གི་ཚེ་ཉལ་བ་ན་འགྱུར་རོ། །</s>
  </p>
  <p id="76">
    <s id="76:1">ཡང་ན་འདི་ནི་རྒྱུ་ལས་དེ་ཉེ་བར་བཏགས་པ་ཡིན་པར་བལྟ་བར་བྱའོ། །</s>
  </p>
  <p id="77">
    <s id="77:1">ཞར་ལ་འོངས་པ་བཞག་ནས་བསྟན་བཅོས་ལ་འཇུག་པར་བྱ་སྟེ།</s>
  </p>
  <p id="78">
    <s id="78:1">མདོ་ལས་འདོད་པའི་འདོད་ཆགས་དང༌། སྲིད་པའི་འདོད་ཆགས་ཞེས་འདོད་ཆགས་ཆེ་བ་གང་ཡིན་པ། སྲིད་པའི་འདོད་ཆགས་ཞེས་བྱ་བ་འདི་ཅི་ཞེ་ན།</s>
  </p>
  <p id="79">
    <s id="79:1">ཁམས་གཉིས་ལས་སྐྱེས་སྲིད་འདོད་ཆགས། །</s>
  </p>
  <p id="80">
    <s id="80:1">གཟུགས་དང་གཟུགས་མེད་པའི་ཁམས་ལས་སྐྱེས་པའི་འདོད་ཆགས་ནི་སྲིད་པའི་འདོད་ཆགས་ཞེས་བཤད་དོ། །</s>
  </p>
  <p id="81">
    <s id="81:1">ཅིའི་ཕྱིར་དེ་སྐད་དུ་བཤད་ཅེ་ན།</s>
  </p>
  <p id="82">
    <s id="82:1">ཁ་ནི་ནང་དུ་བལྟས་ཕྱིར་དེར། །ཐར་བའི་འདུ་ཤེས་བཟློག་ཕྱིར་བཤད། །</s>
  </p>
  <p id="83">
    <s id="83:1">དེ་དག་ནི་ཕལ་ཆེར་སྙོམས་པར་འཇུག་པ་ལ་སྙོམས་པར་འཇུག་པའི་འདོད་ཆགས་པ་ཡིན་ལ།</s>
  </p>
  <p id="84">
    <s id="84:1">དེ་ཡང་ཁ་ནང་དུ་བལྟས་པ་ཡིན་ཏེ།</s>
  </p>
  <p id="85">
    <s id="85:1">དེ་ལྟ་བས་ན་ཁ་ཅིག་ཁམས་དེ་གཉིས་ལས་ཐར་པ་ཡིན་ནོ་སྙམ་པའི་འདུ་ཤེས་བཟློག་པའི་ཕྱིར་སྲིད་པའི་འདོད་ཆགས་ཞེས་བཤད་དོ་ཞེས་གྲག་གོ། །</s>
  </p>
  <p id="86">
    <s id="86:1">ལུས་ཁོ་ན་སྲིད་པ་ཡིན་ལ་སེམས་ཅན་དེ་དག་ཀྱང་སྙོམས་པར་འཇུག་པ་རྟེན་དང་བཅས་པ་རོ་མྱོང་བར་བྱེད་པ་ན་འདོད་པའི་འདོད་ཆགས་དང་བྲལ་བའི་ཕྱིར་ལུས་ཁོ་ན་རོ་མྱོང་བར་བྱེད་པ་ཡིན་ཏེ།</s>
  </p>
  <p id="87">
    <s id="87:1">དེའི་ཕྱིར་འདོད་ཆགས་དེ་ནི་སྲིད་པའི་འདོད་ཆགས་ཞེས་བཤད་དོ། །</s>
  </p>
  <p id="88">
    <s id="88:1">ཡང་ཆོས་མངོན་པ་ལས་ཕྲ་རྒྱས་དྲུག་པོ་དེ་ལས་བཅུར་ཡང་འཆད་དེ།</s>
  </p>
  <p id="89">
    <s id="89:1">ཇི་ལྟར་བྱས་པས་ཤེ་ན།</s>
  </p>
  <p id="90">
    <s id="90:1">ལྟ་བ་ལྔ་སྟེ་འཇིག་ཚོགས་དང༌། །ལོག་དང་མཐར་འཛིན་ལྟ་བ་དང༌། །ལྟ་བ་དང་ནི་ཚུལ་ཁྲིམས་དང༌། བརྟུལ་ཞུགས་མཆོག་ཏུ་འཛིན་དང་བཅུ། །</s>
  </p>
  <p id="91">
    <s id="91:1">ཕྲ་རྒྱས་དྲུག་ལས་ལྟ་བ་རྣམ་པ་ལྔར་བྱས་ན་བཅུར་འགྱུར་ཏེ།</s>
  </p>
  <p id="92">
    <s id="92:1">ལྟ་བའི་རང་བཞིན་ལྔ་ནི་འཇིག་ཚོགས་ལ་ལྟ་བ་དང༌། ལོག་པར་ལྟ་བ་དང༌། མཐར་འཛིན་པར་ལྟ་བ་དང༌། ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པའོ། །</s>
  </p>
  <p id="93">
    <s id="93:1">ལྟ་བའི་རང་བཞིན་མ་ཡིན་པ་ལྔ་ནི་འདོད་ཆགས་དང༌། །ཁོང་ཁྲོ་བ་དང༌། ང་རྒྱལ་དང༌། མ་རིག་པ་དང༌། ཐེ་ཚོམ་མོ། །</s>
  </p>
  <p id="94">
    <s id="94:1">ཡང་ཆོས་མངོན་པ་ལས་ཕྲ་རྒྱས་བཅུ་པོ་དེ་དག་ལས་འདོད་པ་ན་སྤྱོད་པ་སུམ་ཅུ་རྩ་དྲུག་དང༌། གཟུགས་ན་སྤྱོད་པ་སུམ་ཅུ་རྩ་གཅིག་དང༌། གཟུགས་མེད་པ་ན་སྤྱོད་པ་སུམ་ཅུ་རྩ་གཅིག་སྟེ། དགུ་བཅུ་རྩ་བརྒྱད་དུ་ཡང་འཆད་དོ། །</s>
  </p>
  <p id="95">
    <s id="95:1">ཇི་ལྟར་བྱས་པས་ཤེ་ན།</s>
  </p>
  <p id="96">
    <s id="96:1">ཕྲ་རྒྱས་དེ་དག་ནི་མདོར་བསྡུ་ན་ཁམས་གསུམ་པའི་མཐོང་བས་སྤང་བར་བྱ་བ་དང༌། བསྒོམ་པས་སྤང་བར་བྱ་བ་དག་ཡིན་ནོ། །</s>
  </p>
  <p id="97">
    <s id="97:1">དེ་ལ་རེ་ཞིག་འདོད་པའི་ཁམས་ན་སྤྱོད་པ་མཐོང་བས་སྤང་བར་བྱ་བ་ནི་སུམ་ཅུ་རྩ་གཉིས་སོ། །</s>
  </p>
  <p id="98">
    <s id="98:1">དེ་དག་གང་ཞེ་ན།</s>
  </p>
  <p id="99">
    <s id="99:1">དེ་དག་བཅུ་དང་བདུན་བདུན་བརྒྱད། །ལྟ་བ་གསུམ་གཉིས་མ་གཏོགས་པར། །འདོད་ན་སྡུག་བསྔལ་ལ་སོགས་པ། །མཐོང་བས་རིམ་བཞིན་སྤོང་བར་བྱེད། །ཞེས་བྱ་བ་སྨོས་ཏེ།</s>
  </p>
  <p id="100">
    <s id="100:1">ཕྲ་རྒྱས་བཅུར་བཤད་པ་གང་དག་ཡིན་པ་དེ་དག་འདོད་པའི་ཁམས་ན་སྡུག་བསྔལ་མཐོང་བས་སྤང་བར་བྱ་བ་ནི་བཅུ་ཡོད་དོ། །</s>
  </p>
  <p id="101">
    <s id="101:1">དེ་དག་ཉིད་ལ་ཀུན་འབྱུང་འགོག་པ་མཐོང་བས་སྤང་བར་བྱ་བ་བདུན་དང༑</s>
  </p>
  <p id="102">
    <s id="102:1">འགོག་པ་མཐོང་བས་སྤང་བར་བྱ་བ་བདུན་ཏེ། འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་མ་གཏོགས་སོ། །</s>
  </p>
  <p id="103">
    <s id="103:1">ལམ་མཐོང་བས་སྤང་བར་བྱ་བ་ནི་བརྒྱད་དེ། འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་མ་གཏོགས་སོ། །</s>
  </p>
  <p id="104">
    <s id="104:1">དེ་ལྟར་ན་ཕྲ་རྒྱས་སུམ་ཅུ་རྩ་གཉིས་སོ། །</s>
  </p>
  <p id="105">
    <s id="105:1">དེ་དག་ནི་མཐོང་བས་སྤང་བར་བྱ་བ་དག་ཡིན་ཏེ།</s>
  </p>
  <p id="106">
    <s id="106:1">བདེན་པ་རྣམས་མཐོང་བ་ཙམ་གྱིས་སྤོང་བའི་ཕྱིར་རོ། །</s>
  </p>
  <p id="107">
    <s id="107:1">བཞི་ནི་བསྒོམ་པས་སྤང་བྱ་ཡིན། །</s>
  </p>
  <p id="108">
    <s id="108:1">འདི་ལྟ་སྟེ། འདོད་ཆགས་དང༌། ཁོང་ཁྲོ་བ་དང༌། མ་རིག་པ་དང༌། ང་རྒྱལ་དང༌། །</s>
  </p>
  <p id="109">
    <s id="109:1">དེན་པ་མཐོང་བས་ཕྱིས་ལམ་གོམས་པར་བྱས་པས་སྤོང་བའི་ཕྱིར་རོ། །</s>
  </p>
  <p id="110">
    <s id="110:1">དེ་ལྟར་ན་འཇིག་ཚོགས་ལ་ལྟ་བ་ནི་རྣམ་པ་གཅིག་སྟེ། སྡུག་བསྔལ་མཐོང་བས་སྤང་བར་བྱ་བ་ཡིན་ལ། མཐར་འཛིན་པར་ལྟ་བ་ཡང་དེ་དང་འདྲའོ། །</s>
  </p>
  <p id="111">
    <s id="111:1">ལོག་པར་ལྟ་བ་ནི་རྣམ་པ་བཞི་སྟེ། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་མཐོང་བས་སྤང་བར་བྱ་བ་ཡིན་ལ། ལྟ་བ་མཆོག་ཏུ་འཛིན་པ་དང༌། ཐེ་ཚོམ་ཡང་དེ་དང་འདྲའོ། །</s>
  </p>
  <p id="112">
    <s id="112:1">ཚུལ་ཁྲིམས་དང༌། བརྟུལ་ཞུགས་མཚོག་ཏུ་འཛིན་པ་ནི་རྣམ་པ་གཉིས་ཏེ། སྡུག་བསྔལ་དང༌། ལམ་མཐོང་བས་སྤང་བར་བྱ་བ་ཡིན་ནོ། །</s>
  </p>
  <p id="113">
    <s id="113:1">འདོད་ཆགས་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་རྣམས་ནི་རྣམ་པ་ལྔ་སྟེ། བདེན་པ་བཞི་མཐོང་བས་སྤང་བར་བྱ་བ་དང༌། བསྒོམ་པས་སྤང་བར་བྱ་བ་ཡིན་ནོ། །</s>
  </p>
  <p id="114">
    <s id="114:1">སྡུག་བསྔལ་མཐོང་བས་སྤང་བར་བྱ་བ་དེ་དག་ནི་ཅི་ལྟ་བུ་ཡིན། བསྒོམ་པས་སྤང་བར་བྱ་བའི་བར་དུ་ནི་ཇི་ལྟ་བུ་ཡིན་ཞེ་ན།</s>
  </p>
  <p id="115">
    <s id="115:1">གང་དག་གང་ཞིག་མཐོང་བས་སྤང་བར་བྱ་བའི་དམིགས་པ་ཅན་དེ་དག་ནི་དེ་མཐོང་བས་སྤང་བར་བྱ་བ་ཡིན་ལ་ལྷག་མ་ནི་བསྒོམ་པས་སྤང་བར་བྱ་བ་དག་ཡིན་ནོ། །</s>
  </p>
  <p id="116">
    <s id="116:1">དེ་དག་ལ་ལྟ་བ་ནི་བཅུ་གཉིས་ཡིན་ནོ། །</s>
  </p>
  <p id="117">
    <s id="117:1">ཐེ་ཚོམ་ནི་བཞི་ཡིན་ནོ། །</s>
  </p>
  <p id="118">
    <s id="118:1">འདོད་ཆགས་ནི་ལྔ་ཡིན་ནོ། །</s>
  </p>
  <p id="119">
    <s id="119:1">ཁོང་ཁྲོ་བ་ནི་ལྔ་ཡིན་ནོ། །</s>
  </p>
  <p id="120">
    <s id="120:1">ང་རྒྱལ་ནི་ལྔ་ཡིན་ནོ། །</s>
  </p>
  <p id="121">
    <s id="121:1">མ་རིག་པ་རྣམས་ནི་ལྔ་ཡིན་ཏེ།</s>
  </p>
  <p id="122">
    <s id="122:1">དེ་ལྟར་ན་ཕྲ་རྒྱས་སུམ་ཅུ་རྩ་དྲུག་པོ་དེ་དག་ནི་འདོད་པ་ན་སྤྱོད་པ་ཡིན་ནོ། །</s>
  </p>
  <p id="123">
    <s id="123:1">ཁོང་ཁྲོ་མ་གཏོགས་དེ་དག་ཉིད། །གཟུགས་ཁམས།</s>
  </p>
  <p id="124">
    <s id="124:1">ཁོང་ཁྲོ་བ་ལྔ་བོར་ནས་གཟུགས་ན་སྤྱོད་པའི་ཕྲ་རྒྱས་སུམ་ཅུ་རྩ་གཅིག་པོ་དེ་དག་ཉིད་ཡིན་ནོ། །</s>
  </p>
  <p id="125">
    <s id="125:1">གཟུགས་ཀྱི་ཁམས་ན་ཇི་ལྟ་བར་</s>
  </p>
  <p id="126">
    <s id="126:1">གཟུགས་མེད་པ་ཡང་དེ་དང་འདྲ།</s>
  </p>
  <p id="127">
    <s id="127:1">ཕྲ་རྒྱས་སུམ་ཅུ་རྩ་གཅིག་སྟེ། །</s>
  </p>
  <p id="128">
    <s id="128:1">དེ་ལྟར་དགུ་བཅུ་རྩ་བརྒྱད་འདོད། །</s>
  </p>
  <p id="129">
    <s id="129:1">དེ་ལྟར་ན་ཆོས་མངོན་པ་དག་ན་རེ་ཕྲ་རྒྱས་དྲུག་པོ་དེ་དག་རྣམ་པ་དང༌། བྱེ་བྲག་དང་ཁམས་ཀྱི་དབྱེ་པས་དགུ་བཅུ་རྩ་བརྒྱད་དུ་འདོད་དོ།</s>
  </p>
  <p id="130">
    <s id="130:1">ཅི་མཐོང་སྟེ་སྤང་བར་བྱ་བའི་ཆོས་ཕྲ་རྒྱས་སུ་བཤད་པ་གང་དག་ཡིན་པ་དེ་དག་ངེས་པར་མཐོང་བ་ཁོ་ནས་སྤོང་ངམ་ཞེ་ན།</s>
  </p>
  <p id="131">
    <s id="131:1">སྨྲས་པ། མ་ཡིན་ནོ། །</s>
  </p>
  <p id="132">
    <s id="132:1">འོ་ན་ཅི་ལྟ་བུ་ཞེ་ན།</s>
  </p>
  <p id="133">
    <s id="133:1">སྲིད་རྩེ་ལས་སྐྱེས་བཟོད་པ་ཡིས། །གཞོམ་བྱ་མཐོང་བས་སྤང་བྱ་ཉིད། །</s>
  </p>
  <p id="134">
    <s id="134:1">སྲིད་པའི་རྩེ་མོའི་ས་ལས་སྐྱེས་པའི་ཕྲ་རྒྱས་གང་དག་རྗེས་སུ་ཤེས་པའི་བཟོད་པས་གཞོམ་པར་བྱ་བ་དེ་དག་ནི་མཐོང་བས་སྤང་བར་བྱ་བ་ཁོ་ན་ཡིན་གྱི་བསྒོམ་པས་སྤང་བར་བྱ་བ་དག་ནི་མ་ཡིན་ནོ། །</s>
  </p>
  <p id="135">
    <s id="135:1">ལྷག་སྐྱེས་མཐོང་དང་བསྒོམ་གཉིས་ཀྱིས། །</s>
  </p>
  <p id="136">
    <s id="136:1">བཟོད་པས་གཞོམ་པར་བྱ་བ་ཞེས་བྱ་བར་སྦྱར་ཏེ། ས་ལྷག་མ་དག་ན་ཆོས་དང་རྗེས་སུ་ཤེས་པས་བཟོད་པ་སྤང་བར་བྱ་བའི་ཕྲ་རྒྱས་ཡོད་པ་རྣམས་ནི་ཅི་རིགས་པར་འཕགས་པ་རྣམས་ཀྱིས་ནི་མཐོང་བས་སྤང་བར་བྱ་བ་ཡིན་ལ།</s>
  </p>
  <p id="137">
    <s id="137:1">སོ་སོའི་སྐྱེ་བོ་རྣམས་ཀྱིས་ནི་བསྒོམ་པས་སྤང་བར་བྱ་བ་དག་ཡིན་ནོ༑ །</s>
  </p>
  <p id="138">
    <s id="138:1">བཟོད་པས་གཞོམ་མིན་བསྒོམ་ཁོ་ནས། །</s>
  </p>
  <p id="139">
    <s id="139:1">ས་ཐམས་ཅད་ན་ཕྲ་རྒྱས་གང་དག་ཤེས་པས་གཞོམ་པར་བྱ་བ་ཡོད་པ་དེ་དག་ནི་གཉི་གའི་ཡང་རྟག་ཏུ་བསྒོམ་པས་སྤང་བར་བྱ་བ་ཡིན་ནོ། །</s>
  </p>
  <p id="140">
    <s id="140:1">གཞན་དག་ན་རེ་ཕྱི་རོལ་པ་རྣམས་ཀྱིས་ནི་མཐོང་བས་སྤང་བར་བྱ་བ་རྣམས་ནི་སྤོང་བ་ཁོ་ན་སྟེ།</s>
  </p>
  <p id="141">
    <s id="141:1">འདི་ལྟར་ལས་རྣམ་པར་འབྱེད་པ་ཆེན་པོའི་མདོ་དང་སྔོན་གྱི་མཐའ་ལས་རྟོག་པ་སྤོང་བ་རྣམས་ལས་རྟག་པར་སྨྲ་པ་རྣམས་དང༌། ལ་ལ་རྟག་པར་སྨྲ་བ་རྣམས་དང༌།</s>
  </p>
  <p id="142">
    <s id="142:1">རྒྱུ་མེད་པ་ལས་ཀུན་དུ་འབྱུང་བར་སྨྲ་བ་འདོད་ཆགས་དང་བྲལ་བ་རྣམས་ལ་འདོད་པའི་ཁམས་ལས་དམིགས་པའི་ལྟ་བ་ཀུན་དུ་འབྱུང་བར་གསུངས་ཏེ།</s>
  </p>
  <p id="143">
    <s id="143:1">གཟུགས་ན་སྤྱོད་པའི་ཉོན་མོངས་པ་རྣམས་འདོད་པའི་ཁམས་ལ་དམིགས་པ་ནི་མ་ཡིན་ཏེ། འདོད་ཆགས་དང་བྲལ་བའི་ཕྱིར་རོ། །</s>
  </p>
  <p id="144">
    <s id="144:1">དེ་ལྟ་བས་ན་འདོད་པ་དང་ལྡན་པ་དེ་དག་ཁོ་ན་མ་སྤངས་པེ་ཡིན་ནོ་ཞེས་ཟེར་རོ། །</s>
  </p>
  <p id="145">
    <s id="145:1">བྱེ་བྲག་ཏུ་སྨྲ་བ་རྣམས་ན་རེ་དེ་དག་ཀྱང་ལྟ་བ་བསྐྱེད་པ་དང་དུས་མཉམ་དུ་ཡོངས་སུ་ཉམས་པའི་ཕྱིར་ཏེ། ལྷ་སྦྱིན་བཞིན་ནོ་ཞེས་ཟེར་རོ། །</s>
  </p>
  <p id="146">
    <s id="146:1">ལྟ་བ་ལྔ་མིང་གི་སྒོ་ནས་བསྟན་གྱི་རང་གི་ངོ་བོའི་སྒོ་ནས་ནི་མ་བསྟན་པས་འདི་དག་གི་རང་གི་ངོ་བོ་ཅི་ཞེ་ན།</s>
  </p>
  <p id="147">
    <s id="147:1">བདག་དང་བདག་གི་རྟག་ཆད་དང༌། །མེ་དང་སྨན་ལ་མཆོག་ལྟ་དང༌། །རྒྱུ་མིན་ལམ་མིན་དེར་ལྟ་བ། །དེ་དག་ལྟ་བ་ལྔ་ཡིན་ནོ། །</s>
  </p>
  <p id="148">
    <s id="148:1">བདག་གམ་བདག་གིར་ལྟ་བ་ནི། །འཇིག་ཚོགས་ལ་ལྟ་བའོ། །</s>
  </p>
  <p id="149">
    <s id="149:1">འཇིག་པས་ན་འཇིག་པའོ། །</s>
  </p>
  <p id="150">
    <s id="150:1">བསགས་པས་ན་ཚོགས་པ་སྟེ། མང་པོ་དང་ཕུང་པོ་ཞེས་བྱ་བའི་ཐ་ཚིག་གོ། །</s>
  </p>
  <p id="151">
    <s id="151:1">འདི་ནི་འཇིག་པ་ཡང་ཡིན་ལ་ཚོགས་ཀྱང་ཡིན་པས་འཇིག་ཚོགས་ཏེ། ཉེ་བར་ལེན་པའི་ཕུང་པོ་ལྔའོ། །</s>
  </p>
  <p id="152">
    <s id="152:1">རྟག་པར་འདུ་ཤེས་པ་དང༌། རིལ་པོར་འདུ་ཤེས་པ་སྤང་བའི་ཕྱིར། དེ་སྐད་དུ་བཤད་དེ།</s>
  </p>
  <p id="153">
    <s id="153:1">དེ་དག་ལ་བདག་ཏུ་འཛིན་པ་ནི་དེ་དག་སྔོན་དུ་འགྲོ་བ་ཅན་ཡིན་ནོ། །</s>
  </p>
  <p id="154">
    <s id="154:1">འཇིག་ཚོགས་ལ་ལྟ་བས་ན་འཇིག་ཚོགས་ལ་ལྟ་བའོ། །</s>
  </p>
  <p id="155">
    <s id="155:1">ཟག་པ་དང་བཅས་པ་ལ་དམིགས་པ་ཐམས་ཅད་ཀྱང་འཇིག་ཚོགས་ལ་ལྟ་བ་ཡིན་མོད་ཀྱི།</s>
  </p>
  <p id="156">
    <s id="156:1">ཅི་ནས་ཀྱང་འདི་ནི་འཇིག་ཚོགས་ལ་ལྟ་བ་ཡིན་གྱི།</s>
  </p>
  <p id="157">
    <s id="157:1">བདག་གམ་བདག་གི་ལ་ནི་མ་ཡིན་ནོ། །ཞེས་རྟོགས་པར་བྱ་བའི་ཕྱིར་བདག་དང་བདག་གིར་ལྟ་བ་ཁོ་ན་འཇིག་ཚོགས་ཇི་ལྟ་བར་བཤད་དེ།</s>
  </p>
  <p id="158">
    <s id="158:1">ཇི་སྐད་དུ་དགེ་སློང་དག་དགེ་སྦྱོང་ངམ། བྲམ་ཟེ་གང་ལ་ལ་བདག་གོ་སྙམ་དུ་ཡང་དག་པར་རྗེས་སུ་ལྟ་བ་ན་ཡང་དག་པར་རྗེས་སུ་ལྟ་བ་དེ་དག་ཐམས་ཅད་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ལ་ལྟ་བ་ཁོ་ནར་ཟད་དོ་ཞེས་གསུངས་པ་ལྟ་བུའོ། །</s>
  </p>
  <p id="159">
    <s id="159:1">བདག་ཏུ་མངོན་པར་འདོད་པའི་དངོས་པོ་དེ་ཉིད་ལ་རྟག་པར་ལྟ་བའམ། ཆད་པར་ལྟ་བ་ནི་མཐར་འཛིན་པར་ལྟ་བ་སྟེ། རྟག་པ་དང་ཆད་པའི་མཐར་འཛིན་པའི་ཕྱིར་རོ། །</s>
  </p>
  <p id="160">
    <s id="160:1">སྡུག་བསྔལ་བ་ལ་སོགས་པའི་བདེན་པ་ཡོད་ན་མེད་དོ་ཞེས་བྱ་བ་ནི་ལོག་པར་ལྟ་བའོ། །</s>
  </p>
  <p id="161">
    <s id="161:1">ལོག་པར་ཞུགས་པའི་ལྟ་བ་ཐམས་ཅད་ལོག་པར་ལྟ་བ་ཡིན་པ་ལས་མར་དྲང་བ་བཞིན་དུ་ཧ་ཅང་ཆབས་ཆེན་པོ་དང་ལྡན་པའི་ཕྱིར་གཅིག་ཁོ་ན་བཤད་དེ།</s>
  </p>
  <p id="162">
    <s id="162:1">འདི་ནི་སྐུར་པ་འདེབས་པར་བྱེད་པ་ཡིན་ལ། གཞན་དག་ནི་སྒྲོ་འདོགས་པར་བྱེད་པ་ཡིན་ནོ། །</s>
  </p>
  <p id="163">
    <s id="163:1">དམན་པ་ལ་མཆོག་ཏུ་འཛིན་པར་ལྟ་བ་ནི་ལྟ་བ་མཆོག་ཏུ་འཛིན་པའོ། །</s>
  </p>
  <p id="164">
    <s id="164:1">དམན་པ་ཡང་ཅི་ཞིག་ཡིན་ཞེ་ན།</s>
  </p>
  <p id="165">
    <s id="165:1">ཟག་པ་དང་བཅས་པ་ཐམས་ཅད་དེ། འཕགས་པ་རྣམས་ཀྱིས་སྤང་བའི་ཕྱིར་རོ། །</s>
  </p>
  <p id="166">
    <s id="166:1">དེ་ལ་མཆོག་ཏུ་འཛིན་པ་ནི་ལྟ་བ་མཆོག་ཏུ་འཛིན་པ་ཡིན་ཏེ།</s>
  </p>
  <p id="167">
    <s id="167:1">ལྟ་བ་ལ་སོགས་པ་མཆོག་ཏུ་འཛིན་པ་ཞེས་བརྗོད་པར་བྱ་བའི་རིགས་པ་ལ་སོགས་པའི་སྒྲ་མི་མངོན་པར་བྱེད་དོ། །</s>
  </p>
  <p id="168">
    <s id="168:1">རྒྱུ་མ་ཡིན་པ་ལ་རྒྱུར་ལྟ་བ་དང༌། ལམ་མ་ཡིན་པ་ལ་ལམ་དུ་ལྟ་བ་ནི་ཚུལ་ཁྲིམས་དང་བརྡུལ་ཞུགས་མཆོག་ཏུ་འཛིན་པ་ཡིན་ཏེ།</s>
  </p>
  <p id="169">
    <s id="169:1">འདི་ལྟ་སྟེ། དབང་ཕྱུག་ཆེན་པོའམ། སྐྱེ་དགུའི་བདག་པོའམ། གཞན་ཡང་རུང་སྟེ།</s>
  </p>
  <p id="170">
    <s id="170:1">འཇིག་རྟེན་རྣམས་ཀྱི་རྒྱུ་མ་ཡིན་ན་དེ་ལ་ཡང་རྒྱུར་ལྟ་བ་དང༌།</s>
  </p>
  <p id="171">
    <s id="171:1">མེ་དང་ཆུར་འཇུག་པ་ལ་སོགས་པ་མཐོ་རིས་ཀྱི་རྒྱུ་མ་ཡིན་ན་དེ་དག་ལ་ཡང་རྒྱུར་ལྟ་བ་དང༌།</s>
  </p>
  <p id="172">
    <s id="172:1">ཚུལ་ཁྲིམས་དང་བརྟུལ་ཞུགས་ཙམ་དང༌། གྲངས་ཅན་དང་རྣལ་འབྱོར་གྱི་ཤེས་པ་ལ་སོགས་པ་ཐར་པའི་ལམ་མ་ཡིན་ན་དེ་དག་ལ་ཡང་ལམ་དུ་ལྟ་བ་ལྟ་བུ་སྟེ།</s>
  </p>
  <p id="173">
    <s id="173:1">འདིར་ཡང་སོགས་པའི་སྒྲ་མི་མངོན་པར་བྱས་སོ་ཞེས་གྲག་གོ། །</s>
  </p>
  <p id="174">
    <s id="174:1">དེ་ལྟར་ན་དེ་དག་ནི་ལྟ་བ་ལྔ་ཡིན་པར་རིག་པར་བྱའོ། །</s>
  </p>
  <p id="175">
    <s id="175:1">གལ་ཏེ་རྒྱུ་ཡིན་པ་ལས་རྒྱུར་ལྟ་བ་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ཡིན་ན། ཅིའི་ཕྱིར་ཀུན་འབྱུང་བས་མཐོང་བས་སྤང་བར་བྱ་པ་མ་ཡིན་ཞེ་ན།</s>
  </p>
  <p id="176">
    <s id="176:1">གང་ལ་ལ་དབང་ཕྱུག་གམ། སྐྱེ་དགུའི་བདག་པོ་ལ་རྒྱུར་ལྟ་བ་དེ་ནི་དེ་ལ་རྟག་པ་གཅིག་པུ་དང་བདག་དང་བྱེད་པ་པོར་མངོན་པར་ཞེན་ནས་ལྟ་སྟེ།</s>
  </p>
  <p id="177">
    <s id="177:1">དེ་ལྟ་བས་ན་འདི་ལྟར།</s>
  </p>
  <p id="178">
    <s id="178:1">དབང་ཕྱུག་སོགས་རྒྱུར་མངོན་ཞེན་པ། དེ་ནི་རྟག་བདག་ཕྱིན་ཅི་ལོག་པ་ཡིས། །རབ་ཏུ་འཇུག་པས་དེ་ཕྱིར་དེ། །སྡུག་བསྔལ་མཐོང་བས་སྤང་བྱ་ཉིད། །</s>
  </p>
  <p id="179">
    <s id="179:1">དེ་དག་ལ་རྟག་པ་དང༌། བདག་ཏུ་འཛིན་པ་དེ་གཉིས་ནི་སྡུག་བསྔལ་མཐོང་བ་ཁོ་ནས་སྤོང་བར་འགྱུར་ཏེ།</s>
  </p>
  <p id="180">
    <s id="180:1">དེ་ལྟ་བས་ན་དེས་བྱས་པ་རྒྱུར་མངོན་པར་ཞེན་པ་ཡང་དེ་ཉིད་ཀྱིས་སྤོང་བར་འགྱུར་རོ། །</s>
  </p>
  <p id="181">
    <s id="181:1">འོ་ན་གང་མེ་དང་ཆུར་འཇུག་པ་ལ་སོགས་པས་མཐོ་རིས་སུ་སྐྱེ་བའམ། ཚུལ་ཁྲིམས་དང་བརྟུལ་ཞུགས་ཀྱིས་འདག་པར་ལྟ་བ་ཇི་ལྟ་བུ་ཡིན།</s>
  </p>
  <p id="182">
    <s id="182:1">དེ་ཡང་སྡུག་བསྔལ་མཐོང་བས་སྤང་བར་བྱ་བ་ཡིན་ཏེ།</s>
  </p>
  <p id="183">
    <s id="183:1">བསྟན་བཅོས་ལས་འདི་སྐད་དུ། གང་དག་སྐྱེས་བུ་གང་ཟག་གང་ཞིག་བ་ལང་གི་ཚུལ་ཁྲིམས་དང༌།རིད་གས་ཀྱི་ཚུལ་ཁྲིམས་དང་བྱ་གག་གི་ཚུལ་ཁྲིམས་ཡང་དག་པར་བླངས་ཏེ་གནས་པ་སྟེ། དེས་དག་པར་འགྱུར། གྲོལ་བར་འགྱུར། ངེས་པར་འབྱུང་བར་འགྱུར།</s>
  </p>
  <p id="184">
    <s id="184:1">བདེ་བ་དང་སྡུག་བསྔལ་ལས་རྣམ་པར་འདའ་བར་འགྱུར་ཞིང་བདེ་བ་དང་སྡུག་བསྔལ་ལས་རྣམ་པར་འདས་པ་ཡང་རྗེས་སུ་འཐོབ་པར་འགྱུར་རོ་ཞེས་</s>
  </p>
  <p id="185">
    <s id="185:1">དེ་ལྟར་ལྟ་ཞིང་དེ་སྐད་དུ་སྨྲ་བ་ནི་རྒྱུ་མ་ཡིན་པ་ལ་རྒྱུར་མངོན་པར་ཡིད་ཆེས་པས་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་སྟེ།</s>
  </p>
  <p id="186">
    <s id="186:1">སྡུག་བསྔལ་མཐོང་བས་སྤང་བར་བྱ་བ་ཉིད་ཡིན་ནོ་ཞེས་བྱ་བ་རྒྱས་པར་འབྱུང་ངོ༌། །</s>
  </p>
  <p id="187">
    <s id="187:1">དེ་ཅིའི་ཕྱིར་སྡུག་བསྔལ་མཐོང་བས་སྤང་བར་བྱ་བ་ཡིན།</s>
  </p>
  <p id="188">
    <s id="188:1">སྡུག་བསྔལ་ལ་ལོག་པར་ཞུགས་པའི་ཕྱིར་རོ། །</s>
  </p>
  <p id="189">
    <s id="189:1">ཟག་པ་དང་བཅས་པ་ལ་དམིགས་པ་ཐམས་ཅད་སྡུག་བསྔལ་ལ་ལོག་པར་ཞུགས་པའི་ཕྱིར་ཧ་ཅང་ཐལ་བར་འགྱུར་རོ། །</s>
  </p>
  <p id="190">
    <s id="190:1">ཡང་ན་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ལ་མཐོང་བས་སྤང་བར་བྱ་བ་གཞན་ཇི་ལྟ་བུ་ཞིག་ཡོང་།</s>
  </p>
  <p id="191">
    <s id="191:1">ལམ་མཐོང་བས་སྤང་བར་བྱ་བ་ལ་དམིགས་པ་གང་ཡིན་པའོ།</s>
  </p>
  <p id="192">
    <s id="192:1">དེ་ཡང་སྡུག་བསྔལ་ལ་ལོགས་པར་ཞུགས་པ་ཡིན་ནོ། །</s>
  </p>
  <p id="193">
    <s id="193:1">ཡང་གང་ལ་ལམ་ལ་དམིགས་པ་ལོག་པར་ལྟ་བའམ། ཐེ་ཚོམ་ཡོད་པ་དེ་ཐར་པའི་ལམ་མེད་དོ་ཞེས་ལྟ་བའམ། ཐེ་ཚོམ་ཟ་བ་ན་ཇི་ལྟར་དཔེ་དག་པར་ཡིད་ཆེས་པར་འགྱུར།</s>
  </p>
  <p id="194">
    <s id="194:1">འོན་ཏེ་ཐར་པའི་ལམ་གཞན་མཆོག་ཏུ་བཟུང་ནས་འདི་ནི་ཐར་པ་ཡིན་གྱི་ལམ་ནི་མེད་དོ་ཞེས་སྨྲའོ་ཞེ་ན།</s>
  </p>
  <p id="195">
    <s id="195:1">དེ་ཡང་གཞན་དེ་ཁོ་ནས་དག་པར་ཡིད་ཆེས་ཀྱི་ལོག་པར་ལྟ་བ་དེ་ནི་མ་ཡིན་པས་དེའི་དེ་ཡང་ལམ་མཐོང་བས་སྤང་བར་བྱ་བ་ལ་དམིགས་པར་མི་འགྲུབ་བོ། །</s>
  </p>
  <p id="196">
    <s id="196:1">ཡང་གང་ཞིག་ཀུན་འབྱུང་དང་འགོག་པ་མཐོང་པས་སྤང་བར་བྱ་བ་ལ་དམིགས་པའི་ལོག་པར་ལྟ་བས་ཡང་དག་པར་ཡིད་ཆེས་པར་འགྱུར་བ་དེ་ཡང༌།</s>
  </p>
  <p id="197">
    <s id="197:1">ཅིའི་ཕྱིར་དེ་དག་མཐོང་བས་སྤང་བར་བྱ་བ་མ་ཡིན།</s>
  </p>
  <p id="198">
    <s id="198:1">དེ་ལྟ་བས་ན་དོན་འདི་ནི་རྟག་པར་བྱ་བ་ཡིན་ནོ། །</s>
  </p>
  <p id="199">
    <s id="199:1">བདག་རྟག་ཕྱིན་ཅི་ལོག་པ་ཡིས། །ཞེས་གང་བཤད་པ།</s>
  </p>
  <p id="200">
    <s id="200:1">ཅི་ཕྱིན་ཅི་ལོག་དེ་གཉིས་ཁོ་ནར་ཟད་དམ་ཞེ་ན།</s>
  </p>
  <p id="201">
    <s id="201:1">ཕྱིན་ཅི་ལོག་ནི་བཞི་སྟེ།</s>
  </p>
  <p id="202">
    <s id="202:1">མི་རྟག་པ་ལ་རྟག་པ་དང༌།</s>
  </p>
  <p id="203">
    <s id="203:1">སྡུག་བསྔལ་བ་ལ་བདེ་བ་དང༌།</s>
  </p>
  <p id="204">
    <s id="204:1">མི་གཅང་བ་ལ་གཙང་བ་དང༌།</s>
  </p>
  <p id="205">
    <s id="205:1">བདག་མེད་པ་ལ་བདག་ཏུ་ཕྱིན་ཅི་ལོག་པའོ། །</s>
  </p>
  <p id="206">
    <s id="206:1">ཡང་ཕྱིན་ཅི་ལོག་བཞི་ཆན་འདིའི་རང་བཞིན་ཅི་ཞེ་ན།</s>
  </p>
  <p id="207">
    <s id="207:1">ལྟ་བ་གསུམ་ལས་ཕྱིན་ཅི་ལོག །བཞི་ཚན།</s>
  </p>
  <p id="208">
    <s id="208:1">མཐར་འཛིན་པར་ལྟ་བ་ལས་རྟག་པར་ལྟ་བ་ནི། རྟག་པར་ནི་ཕྱིན་ཅི་ལོག་གོ། །</s>
  </p>
  <p id="209">
    <s id="209:1">ལྟ་བ་མཆོག་ཏུ་འཛིན་པ་ལས་ནི་བདེ་བ་དང་གཙང་བར་ཕྱིན་ཅི་ལོག་གོ། །</s>
  </p>
  <p id="210">
    <s id="210:1">འཇིག་ཚོགས་སུ་ལྟ་བ་ལས་ནི་བདག་ཏུ་ལྟ་བ་ཕྱིན་ཅི་ལོག་གོ། །</s>
  </p>
  <p id="211">
    <s id="211:1">གཞན་དག་ན་རེ་ཐམས་ཅད་ཡིན་ནོ་ཞེས་ཟེར་རོ། །</s>
  </p>
  <p id="212">
    <s id="212:1">ཅི་ལྟར་ན་བདག་གིར་ལྟ་བ་ཕྱིན་ཅི་ལོག་མ་ཡིན།</s>
  </p>
  <p id="213">
    <s id="213:1">ཅི་ལྟར་ན་ཕྱིན་ཅི་ལོག་མ་ཡིན།</s>
  </p>
  <p id="214">
    <s id="214:1">ཕྱིན་ཅི་ལོག་གི་མདོ་ལས་མི་འབྱུང་བའི་ཕྱིར་རོ། །</s>
  </p>
  <p id="215">
    <s id="215:1">དེ་ལས་ནི་བདག་ཁོ་ན་དབང་བྱེད་པར་ལྟ་བ་ན།</s>
  </p>
  <p id="216">
    <s id="216:1">བདག་གིར་ལྟ་བར་འགྱུར་བར་བཤད་པ་ཡིན་པས། བདག་ཏུ་ལྟ་བ་འདི་ཉིད་སྒོ་གཉིས་པ་ཅན་ཡིན་ནོ། །</s>
  </p>
  <p id="217">
    <s id="217:1">འོན་ཏེ་བདག་ཅེས་བྱ་བ་འདི་ལས་བདག་གི་ཞེས་བྱ་བ་ལྟ་པ་གཞན་ཞིག་ཡིན་ན་ནི་བདག་གིས་ཞེས་བྱ་བ་དང༌།</s>
  </p>
  <p id="218">
    <s id="218:1">བདག་གི་ཕྱིར་ཞེས་བྱ་བ་འདིར་ཡང་འགྱུར་རོ། །</s>
  </p>
  <p id="219">
    <s id="219:1">ཅིའི་ཕྱིར་ཉོན་མོངས་པ་གཞན་དག་ཕྱིན་ཅི་ལོག་མ་ཡིན་ཞེ་ན།</s>
  </p>
  <p id="220">
    <s id="220:1">འདི་ལྟར་རྒྱུ་གསུམ་གྱིས་རྟེན་ཕྱིན་ཅི་ལོག་རྣམ་པར་བཞག་སྟེ།</s>
  </p>
  <p id="221">
    <s id="221:1">གསུམ་གང་ཞེ་ན།</s>
  </p>
  <p id="222">
    <s id="222:1">ཕྱིན་ཅི་ལོག་ཕྱིར་དང༌། ངེས་རྟོག་ཕྱིར་དང་སྒྲོ་འདོགས་ཕྱིར། །</s>
  </p>
  <p id="223">
    <s id="223:1">དམིགས་པ་ལ་གཅིག་ཏུ་ཕྱིན་ཅི་ལོག་པའི་ཕྱིར་དང༌།</s>
  </p>
  <p id="224">
    <s id="224:1">ངེས་པར་རྟོག་པའི་ཕྱིར་དང༌།</s>
  </p>
  <p id="225">
    <s id="225:1">སྒྲོ་འདོགས་པའི་ཕྱིར་ཏེ།</s>
  </p>
  <p id="226">
    <s id="226:1">ཆད་པར་ལྟ་བ་དང༌། ལོག་པར་ལྟ་བ་ནི་མེད་པའི་སྒོར་ཞུགས་པའི་ཕྱིར་དང་སྒྲོ་འདོགས་པར་བྱེད་པ་མ་ཡིན་ནོ། །</s>
  </p>
  <p id="227">
    <s id="227:1">ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ནི་དེ་ཙམ་ཞིག་གིས། འདག་པར་དམིགས་པའི་ཕྱིར་གཅིག་ཏུ་ཕྱིན་ཅི་ལོག་པ་མ་ཡིན་ནོ། །</s>
  </p>
  <p id="228">
    <s id="228:1">ཉོན་མོངས་པ་གཞན་དག་ནི་དེས་པར་རྟོག་པར་བྱེད་པ་མ་ཡིན་པས་དེའི་ཕྱིར་ཕྱིན་ཅི་ལོག་དག་མ་ཡིན་ནོ། །</s>
  </p>
  <p id="229">
    <s id="229:1">འོ་ན་མདོ་ལས་མི་རྟག་པ་ལ་རྟག་གོ་སྙམ་དུ་འདུ་ཤེས་ཕྱིན་ཅི་ལོག་པ་དང༌། སེམས་ཕྱིན་ཅི་ལོག་པ་དང༑ ལྟ་བ་ཕྱིན་ཅི་ལོག་པ་ཞེས་གང་གསུངས་པ་ཇི་ལྟ་བུ་ཞེ་ན།</s>
  </p>
  <p id="230">
    <s id="230:1">འདིར་ནི་ལྟ་བ་ཁོ་ན་ཕྱིན་ཅི་ལོག་ཡིན་ལ།</s>
  </p>
  <p id="231">
    <s id="231:1">སེམས་དང་འདུ་ཤེས་དེའི་དབང་གིས་</s>
  </p>
  <p id="232">
    <s id="232:1">ལྟ་བ་ཕྱིན་ཅི་ལོག་གི་དབང་གིས་དེ་དང་མཚུངས་པར་ལྡན་པ་འདུ་ཤེས་དང༌། སེམས་ཕྱིན་ཅི་ལོག་ཏུ་བཤད་དོ། །</s>
  </p>
  <p id="233">
    <s id="233:1">ཚོར་བ་ལ་སོགས་པ་ཡང་ཅིའི་ཕྱིར་མ་བཤད་ཅེ་ན།</s>
  </p>
  <p id="234">
    <s id="234:1">འཇིག་རྟེན་ན་གྲགས་པའི་ཕྱིར་ཏེ། འཇིག་རྟེན་ན་ནི་འདུ་ཤེས་ཕྱིན་ཅི་ལོག །སེམས་ཕྱིན་ཅི་ལོག་ཅེས་གྲགས་ཀྱི་ཚོར་བ་ཕྱིན་ཅི་ལོག་ཅེས་ནི་མ་གྲགས་སོ། །</s>
  </p>
  <p id="235">
    <s id="235:1">ཕྱིན་ཅི་ལོག་དེ་དག་ཐམས་ཅད་ཀྱང༌། རྒྱུན་དུ་ཞུགས་པས་སྤང་བ་ཡིན་ཏེ། ལྟ་བ་མཚུངས་པར་ལྡན་པ་དང་བཅས་པ་རྣམས་ནི་མཐོང་བས་སྤང་བར་བྱ་བ་ཡིན་པའི་ཕྱིར་རོ། །</s>
  </p>
  <p id="236">
    <s id="236:1">སྡེ་པ་གཞན་དག་ན་རེ་མི་རྟག་པ་ལ་རྟག་གོ་སྙམ་པའི་འདུ་ཤེས་དང༌། སེམས་དང༌། ལྟ་བ་ཕྱིན་ཅི་ལོག་གསུམ་ནས་དེ་བཞིན་དུ་བདག་མེད་པ་ལ་བདག་གོ་སྙམ་པའི་བར་གསུམ་སྟེ། ཕྱིན་ཅི་ལོག་ནི་བཅུ་གཉིས་ཡིན་ནོ། །</s>
  </p>
  <p id="237">
    <s id="237:1">དེ་ལ་བརྒྱད་ནི་མཐོང་བས་སྤང་བར་བྱ་བ་ཡིན་ནོ། །</s>
  </p>
  <p id="238">
    <s id="238:1">སྡུག་བསྔལ་བ་དང༌། མི་གཙང་བ་ལ་འདུ་ཤེས་དང༌། སེམས་ཕྱིན་ཅི་ལོག་པ་བཞི་ནི་བསྒོམ་པས་སྤང་བར་བྱ་བ་དག་ཡིན་ནོ། །</s>
  </p>
  <p id="239">
    <s id="239:1">དེ་ལྟ་མ་ཡིན་ན་བདེ་བ་དང༌། གཙང་བའི་འདུ་ཤེས་དག་མིད་པར་ཇི་ལྟར་ན། འཕགས་པ་འདོད་ཆགས་དང་མ་བྲལ་བ་ལ་འདོད་པའི་འདོད་ཆགས་སྐྱེས་པར་འགྱུར་ཞེས་ཟེར་རོ། །</s>
  </p>
  <p id="240">
    <s id="240:1">བྱེ་བྲག་ཏུ་སྨྲ་བ་རྣམས་ནི་འདི་མི་འདོད་དེ་གལ་ཏེ་འཕགས་པ་ལ་བདེ་བ་དང་གཙང་བའི་འདུ་ཤེས་དང༌། སེམས་ཀུན་དུ་འབྱུང་བ་དང༌། དེ་དག་གི་ཕྱིན་ཅི་ལོག་དག་ཏུ་འདོད་ན་ནི།</s>
  </p>
  <p id="241">
    <s id="241:1">སེམས་ཅན་གྱི་འདུ་ཤེས་དང༌། སེམས་ཀུན་དུ་འབྱུང་བས་དེ་དག་གི་ཕྱིན་ཅི་ལོག་དག་ཏུ་ཡང་ཅིའི་ཕྱིར་མི་འདོད།</s>
  </p>
  <p id="242">
    <s id="242:1">བུད་མེད་དང་བདག་ལ་སེམས་ཅན་དུ་འདུ་ཤེས་པ་མེད་པར་མི་འདོད་པའི་འདོད་ཆགས་སྐྱེ་བར་རིགས་པ་མ་ཡིན་ནོ། །</s>
  </p>
  <p id="243">
    <s id="243:1">མདོ་ལས་ཀྱང་འདི་ལྟར་འཕགས་པའི་ཉན་ཐོས་ཐོས་པ་དང་ལྡན་པ་འདི་ནི་སྡུག་བསྔལ་འཕགས་པའི་བདེན་པའོ་ཞེས་བྱ་བར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་ཞེས་བྱ་བ་ནས།</s>
  </p>
  <p id="244">
    <s id="244:1">དེའི་ཚེ་དེའི་མི་རྟག་པ་ལ་རྟག་གོ་སྙམ་དུ་འདུ་ཤེས་ཕྱིན་ཅི་ལོག་པ་དང༌། སེམས་ཕྱིན་ཅི་ལོག་པ་དང༌། ལྟ་བ་ཕྱིན་ཅི་ལོག་པ་གང་ཡིན་པ་དེ་སྤོང་བར་བྱེད་དོ་ཞེས་བྱ་བ་རྒྱས་པར་གསུངས་སོ། །</s>
  </p>
  <p id="245">
    <s id="245:1">དེ་ལྟ་བས་ན་ལྟ་བས་ཀུན་ནས་བསླང་བའི་འདུ་ཤེས་དང༌། སེམས་ཁོ་ན་ཕྱིན་ཅི་ལོག་ཡིན་གྱི་གཞན་དག་ནི་མ་ཡིན་ཏེ། དེའི་དུས་སུ་འཁྲུལ་པ་ཙམ་ཡིན་པའི་ཕྱིར་མགལ་མེའི་འཁོར་ལོ་དང༌། རི་མོའི་གནོད་སྦྱིན་ལ་འཁྲུལ་པ་བཞིན་ནོ་ཞེས་ཟེར་རོ། །</s>
  </p>
  <p id="246">
    <s id="246:1">གཞན་དག་ན་རེ་འོ་ན་གནས་བརྟན་ཀུན་དགའ་བོས། འཕགས་པ་ངག་གི་དབང་ཕྱུག་གི་དབང་དུ་བྱས་ནས།</s>
  </p>
  <p id="247">
    <s id="247:1">འདུ་ཤེས་ཕྱིན་ཅི་ལོག་པ་ཡིས། །ཁྱོད་ཀྱི་སེམས་ནི་ཡོངས་སུ་གདུང༌། །ཞེས་གང་སྨྲས་པ་ཇི་ལྟ་བུ།</s>
  </p>
  <p id="248">
    <s id="248:1">དེའི་ཕྱིར་སློབ་པས་འདུ་ཤེས་དང༌། སེམས་ཕྱིན་ཅི་ལོག་བརྒྱད་པོ་ཐམས་ཅད་མ་སྤངས་པ་ཁོ་ནའོ། །</s>
  </p>
  <p id="249">
    <s id="249:1">དེ་དག་ཀྱང་འཕགས་པའི་བདེན་པ་རྣམས་ཡང་དག་པ་ཇི་ལྟ་བ་བཞིན་ཤེས་པས་སྤང་བར་འགྱུར་གྱི། དེ་མེད་པར་ནི་མ་ཡིན་ནོ་ཞེས་ཐབས་ཡང་དག་པར་བསྟན་པ་ཡིན་པའི་ཕྱིར་མདོ་དང་འགལ་བ་མེད་དོ་ཞེས་ཟེར་རོ། །</s>
  </p>
  <p id="250">
    <s id="250:1">ཡང་ཇི་ལྟ་བའི་ཕྲ་རྒྱས་ཁོ་ན་ལ་དབྱེ་བ་ཡོད་ཀྱི་གཞན་ལ་མེད་དམ་ཞེ་ན། ང་རྒྱལ་ལ་ཡང་ཡོད་དེ།</s>
  </p>
  <p id="251">
    <s id="251:1">ཇི་ལྟ་ཞེ་ན།</s>
  </p>
  <p id="252">
    <s id="252:1">ང་རྒྱལ་བདུན། ཞེས་བྱ་བ་སྨོས་ཏེ།</s>
  </p>
  <p id="253">
    <s id="253:1">ང་རྒྱལ་དང༌།</s>
  </p>
  <p id="254">
    <s id="254:1">ལྷག་པའི་ང་རྒྱལ་དང༌།</s>
  </p>
  <p id="255">
    <s id="255:1">ང་རྒྱལ་ལས་ཀྱང་ང་རྒྱལ་དང༌།</s>
  </p>
  <p id="256">
    <s id="256:1">ངའོ་སྙམ་པའི་ང་རྒྱལ་དང༌།</s>
  </p>
  <p id="257">
    <s id="257:1">མངོན་པའི་ང་རྒྱལ་དང༌།</s>
  </p>
  <p id="258">
    <s id="258:1">ཅུང་ཟད་སྙམ་པའི་ང་རྒྱལ་དང༌།</s>
  </p>
  <p id="259">
    <s id="259:1">ལོག་པའི་ང་རྒྱལ་ལོ། །</s>
  </p>
  <p id="260">
    <s id="260:1">བྱེ་བྲག་མེད་པར་སེམས་ཁེངས་པ་ལ་ང་རྒྱལ་ཞེས་བཤད་དོ། །</s>
  </p>
  <p id="261">
    <s id="261:1">དེ་ལ་འཇུག་པའི་བྱེ་བྲག་ལས་ནི་རྣམ་པ་བདུན་ཡིན་ཏེ།</s>
  </p>
  <p id="262">
    <s id="262:1">ཆུང་ངུ་བས་བདག་ཁྱད་པར་དུ་འཕགས་པའམ། མཉམ་པ་དང་མཉམ་མོ་སྙམ་དུ་སེམས་ཁེངས་པ་ནི་ང་རྒྱལ་ལོ། །</s>
  </p>
  <p id="263">
    <s id="263:1">མཉམ་པ་བས་བདག་ཁྱད་པར་དུ་འཕགས་སོ་སྙམ་པ་ནི་ལྷག་པའི་ང་རྒྱལ་ལོ། །</s>
  </p>
  <p id="264">
    <s id="264:1">ཁྱད་པར་དུ་འཕགས་པ་བས་ཀྱང་བདག་ཁྱད་པར་དུ་འཕགས་སོ་སྙམ་པ་ནི་ང་རྒྱལ་ལས་ཀྱང་ང་རྒྱལ་ལོ། །</s>
  </p>
  <p id="265">
    <s id="265:1">ཉེ་བར་ལེན་པའི་ཕུང་པོ་ལྔ་ལ་བདག་གམ་བདག་གིས་སེམས་པ་ནི་ངའོ་སྙམ་པའི་ང་རྒྱལ་ལོ། །</s>
  </p>
  <p id="266">
    <s id="266:1">ཁྱད་པར་ཐོབ་པར་བྱ་བ་མ་ཐོབ་པར་བདག་གིས་ཐོབ་པོ་སྙམ་པ་ནི་མངོན་པའི་ང་རྒྱལ་ལོ། །</s>
  </p>
  <p id="267">
    <s id="267:1">ཆེས་ཁྱད་པར་དུ་འཕགས་པ་བས་བདག་ཅུང་ཟད་ཅིག་གིས་དམན་ནོ་སྙམ་པ་ནི་ཅུང་ཟད་སྙམ་པའི་ང་རྒྱལ་ལོ། །</s>
  </p>
  <p id="268">
    <s id="268:1">ཡོན་ཏན་མ་ཡིན་པ་དང་ལྡན་པ་ལ་བདག་ཡོན་ཏན་དང་ལྡན་ནོ་སྙམ་པ་ནི་ལོག་པའི་ང་རྒྱལ་ལོ། །</s>
  </p>
  <p id="269">
    <s id="269:1">འོ་ན་བསྟན་བཅོས་ལས་ང་རྒྱལ་རྣམ་པ་དགུ་སྟེ།</s>
  </p>
  <p id="270">
    <s id="270:1">བདག་མཆོག་ཡིན་ནོ་སྙམ་པ་ང་རྒྱལ་གྱི་རྣམ་པ་དང༌།</s>
  </p>
  <p id="271">
    <s id="271:1">བདག་དང་འདྲའོ་སྙམ་པའི་ང་རྒྱལ་གྱི་རྣམ་པ་དང༌།</s>
  </p>
  <p id="272">
    <s id="272:1">བདག་དམན་ནོ་སྙམ་པའི་ང་རྒྱལ་གྱི་རྣམ་པ་དང་</s>
  </p>
  <p id="273">
    <s id="273:1">བདག་པས་མཆོག་ཡོད་དོ། །</s>
  </p>
  <p id="274">
    <s id="274:1">བདག་དང་མཉམ་པ་ཡོད་དོ། །</s>
  </p>
  <p id="275">
    <s id="275:1">བདག་པས་དམན་པ་ཡོད་དོ། །</s>
  </p>
  <p id="276">
    <s id="276:1">བདག་པས་མཆོག་མེད་དོ། །</s>
  </p>
  <p id="277">
    <s id="277:1">བདག་དང་མཉམ་པ་མེད་དོ། །</s>
  </p>
  <p id="278">
    <s id="278:1">བདག་པས་དམན་པ་མེད་དོ་སྙམ་པ་ང་རྒྱལ་གྱི་རྣམ་པ་ཞེས་</s>
  </p>
  <p id="279">
    <s id="279:1">གང་བཤད་པ་ཇི་ལྟ་བུ་ཞེ་ན།</s>
  </p>
  <p id="280">
    <s id="280:1">རྣམ་པ་དགུ་པ་དེ་དག་ནི་གསུམ་པོ་</s>
  </p>
  <p id="281">
    <s id="281:1">འདི་དག་ཉིད་ལས་བྱུང་བ་སྟེ། གསུམ་གང་ལས་ཤེ་ན།</s>
  </p>
  <p id="282">
    <s id="282:1">ང་རྒྱལ་དང༌། ལྷག་པའི་ང་རྒྱལ་དང༌། ཅུང་ཟད་སྙམ་པའི་ང་རྒྱལ་དག་ལས་སོ། །</s>
  </p>
  <p id="283">
    <s id="283:1">དེ་ལ་དང་པོའི་གསུམ་ནི་ལྟ་བ་ལ་བརྟེན་པའི་ང་རྒྱལ་གསུམ་སྟེ། ལྷག་པའི་ང་རྒྱལ་དང༌། ང་རྒྱལ་དང༌། ཅུང་ཟད་སྙམ་པའི་ང་རྒྱལ་རྣམས་སོ། །</s>
  </p>
  <p id="284">
    <s id="284:1">གཉིས་པའི་གསུམ་ནི་ཅུང་ཟད་སྙམ་པའི་ང་རྒྱལ་དང༌། ང་རྒྱལ་དང༌། ལྷག་པའི་ང་རྒྱལ་རྣམས་སོ། །</s>
  </p>
  <p id="285">
    <s id="285:1">གསུམ་པའི་གསུམ་ནི་ང་རྒྱལ་དང༌། ལྷག་པའི་ང་རྒྱལ་དང༌། ཅུང་ཟད་སྙམ་པའི་ང་རྒྱལ་རྣམས་སོ། །</s>
  </p>
  <p id="286">
    <s id="286:1">རེ་ཞིག་ཆེས་ཁྱད་པར་དུ་འཕགས་པ་བས་བདག་ཅུང་ཟད་ཅིག་གིས་དམན་ནོ་སྙམ་པ་ནི་སེམས་ཁེངས་པའི་གནས་ཡིན་པའི་ཕྱིར་ཅུང་ཟད་སྙམ་པའི་ང་རྒྱལ་དུ་རིགས་ན།</s>
  </p>
  <p id="287">
    <s id="287:1">བདག་པས་དམན་པ་མེད་དོ་སྙམ་པ་འདི་ལ་གོ་ཁེངས་པའི་གནས་ཅི་ཞིག་ཡོད་ཅེ་ན།</s>
  </p>
  <p id="288">
    <s id="288:1">གང་ཞིག་མངོན་པར་འདོད་པའི་སེམས་ཅན་གྱི་ཚོགས་དམ་པའི་ནང་ན་བདག་ཉིད་དམན་ཡང་ཐ་གིའོ་སྙམ་དུ་སེམས་པ་དེ་ལྟ་བུ་དེ་ཡོད་དོ། །</s>
  </p>
  <p id="289">
    <s id="289:1">གཞན་ཡང་འདི་ནི་ཡེ་ཤེས་ལ་འཇུག་པ་ལས་བཤད་པའི་ལུགས་ཡིན་གྱི་རབ་ཏུ་བྱེད་པ་ལས་བསྟན་པ་ཡོངས་སུ་བཟུང་སྟེ།</s>
  </p>
  <p id="290">
    <s id="290:1">བདག་མཆོག་ཡིན་ནོ་སྙམ་པ་འདི་ནི་དམན་པ་དང༌། མཉམ་པ་དང༌། ཁྱད་པར་དུ་འཕགས་པ་ལ་ལྟོས་ནས་ང་རྒྱལ་ཡང་ཡིན་ལ། ལྷག་པའི་ང་རྒྱལ་ཡང་ཡིན། ང་རྒྱལ་ལས་ཀྱང་ང་རྒྱལ་ཡང་ཡིན་ནོ། །</s>
  </p>
  <p id="291">
    <s id="291:1">ཡང་ན་ང་རྒྱལ་བདུན་པོ་འདི་དག་ཅི་ཞིག་གིས་སྤང་བར་བྱ་བ་ཡིན་ཞེ་ན།</s>
  </p>
  <p id="292">
    <s id="292:1">སྨྲས་པ། མཐོང་དང་བསྒོམ་པས་ཟད་བྱ་བ། །</s>
  </p>
  <p id="293">
    <s id="293:1">དེ་དག་ནི་མཐོང་བ་དང་བསྒོམ་པ་དག་གིས་ཟད་པར་བྱ་བ་སྟེ། དེ་ནས་འདི་སྐད་དུ་ཐམས་ཅད་མཐོང་བ་དང་བསྒོམ་པས་སྤང་བར་བྱ་བ་དག་ཡིན་ནོ་ཞེས་བཤད་པར་འགྱུར་རོ། །</s>
  </p>
  <p id="294">
    <s id="294:1">ཅི་འཕགས་པ་རྣམས་བསྒོམ་པས་སྤང་བར་བྱ་བ་མ་སྤངས་པ་གང་ཡིན་པ་དེ་ཀུན་དུ་སྤྱོད་དམ་ཞེ་ན།</s>
  </p>
  <p id="295">
    <s id="295:1">ངེས་པ་མེད་དེ་འདི་ལྟར་</s>
  </p>
  <p id="296">
    <s id="296:1">བསྒོམ་པས་སྤང་བར་བྱ་བ་ནི། གསོད་སོགས་ཀུན་ནས་དཀྲིས་པའོ། །</s>
  </p>
  <p id="297">
    <s id="297:1">ཉོན་མོངས་པ་ཀུན་ནས་དཀྲིས་པ་གང་གི་ཆེད་དུ་བསམས་ཏེ། སྲོག་ཆགས་ཀྱི་སྲོག་གཅོད་པར་བྱེད་ཕ་ནས་བརྫུན་དུ་སྨྲ་བར་བྱེད་པའི་བར་དེ་ནི་བསྒོས་པས་སྤང་བར་བྱ་བ་ཡིན་ཏེ་བསྒོམ་པས་སྤང་བར་བྱ་བའི་ཆོས་ལ་དམིགས་པའི་ཕྱིར་རོ། །</s>
  </p>
  <p id="298">
    <s id="298:1">དེ་བཞིན་འཇིག་སྲེད།</s>
  </p>
  <p id="299">
    <s id="299:1">འཇིག་པའི་སྲེད་པ་ཡང་བསྒོམ་པས་སྤང་བར་བྱ་བ་ཡིན་ནོ། །</s>
  </p>
  <p id="300">
    <s id="300:1">འཇིག་པའི་སྲེད་པ་ཞེས་བྱ་བའི་ཆོས་འདི་ཅི་ཞིག་ཡིན་ཞེ་ན།</s>
  </p>
  <p id="301">
    <s id="301:1">ཁམས་གསུམ་པའི་མི་རྟག་པ་སྟེ། དེ་ལ་དོན་དུ་གཉེར་བ་ནི་འཇིག་པའི་སྲེད་པའོ། །</s>
  </p>
  <p id="302">
    <s id="302:1">དེ་བཞིན་ཞེས་བྱ་བའི་སྒྲས་ནི་སྐྱེ་བའི་སྲེད་པའི་ཕྱོགས་བདག་ནི་གླང་པོ་ཆེའི་རྒྱལ་པོ་ས་སྲུང་གི་བུར་གྱུར་ཀྱང་ཅི་མ་རུང་ཞེས་བྱ་བ་དེ་ལྟ་བུ་ལ་སོགས་པ་བཟུང་ངོ༌། །</s>
  </p>
  <p id="303">
    <s id="303:1">བསྒོམ་པས་སྤང་བར་བྱ་བ་ནི་ང་རྒྱལ་གྱི་རྣམ་པ་རྣམས་ཀྱང་ཡོད་དོ་ཞེས་བཤད་ལ། ངའོ་སྙམ་པའི་ང་རྒྱལ་ཡང་ཡོད་མོད་ཀྱི།</s>
  </p>
  <p id="304">
    <s id="304:1">འཕགས་པ་ལ། རྣམ་སོགས་པའོ་སྙམ་མི་འབྱུང༌། །</s>
  </p>
  <p id="305">
    <s id="305:1">སོགས་པ་སྨོས་པས་ནི་འཇིག་པའི་སྲེད་པའི་བར་དུ་བཟུང་ངོ༌། །</s>
  </p>
  <p id="306">
    <s id="306:1">ཅིའི་ཕྱིར་དེ་དག་མ་སྤངས་ཀྱང་མི་འབྱུང་ཞེ་ན།</s>
  </p>
  <p id="307">
    <s id="307:1">ལྟ་བས་རྒྱས་པར་འགྱུར་ཕྱིར་རོ། །</s>
  </p>
  <p id="308">
    <s id="308:1">ང་རྒྱལ་གྱི་རྣམ་པ་རྣམས་དང༌། ངའོ་སྙམ་པའི་ང་རྒྱལ་ནི་འཇིག་ཚོགས་ལ་ལྟ་བས་རྒྱས་པར་འགྱུར་བ་ཡིན་ནོ། །</s>
  </p>
  <p id="309">
    <s id="309:1">དེའི་ཕྱིར་རྐེད་པ་བཅག་པའི་ཕྱིར་ཡང་ལྡན་པར་མི་ནུས་སོ། །</s>
  </p>
  <p id="310">
    <s id="310:1">གསོད་པ་ལ་སོགས་པའི་ཀུན་ནས་དཀྲིས་པ་ནི་ལོག་པར་ལྟ་བས་རྒྱས་པར་འགྱུར་བའི་ཕྱིར་རོ། །</s>
  </p>
  <p id="311">
    <s id="311:1">འཇིག་པའི་སྲེད་པ་ནི་ཆད་པར་ལྟ་བས་རྒྱས་པར་འགྱུར་བའི་ཕྱིར་རོ། །</s>
  </p>
  <p id="312">
    <s id="312:1">སྐྱེ་བའི་སྲིད་པའི་ཕྱོགས་ནི་རྟག་པར་ལྟ་བས་རྒྱས་པར་འགྱུར་བའི་ཕྱིར་རོ། །</s>
  </p>
  <p id="313">
    <s id="313:1">མི་དགེ་བའི་འགྱོད་པའམ་མ་ཡིན་ནོ། །</s>
  </p>
  <p id="314">
    <s id="314:1">འགྱོད་པ་མི་དགེ་བ་ཡང་བསྒོམ་པས་སྤང་བར་བྱ་བ་ཡིན་ན་འཕགས་པ་ལ་ནི་མི་འབྱུང་སྟེ། དེ་ཐེ་ཚོམ་གྱིས་ཀུན་ནས་བསླང་བ་ཡིན་པའི་ཕྱིར་རོ། །</s>
  </p>
  <p id="315">
    <s id="315:1">ཡང་ཕྲ་རྒྱས་དགུ་བཅུ་རྩ་བརྒྱད་པོ་དེ་དག་ལས་དུ་ནི་ཀུན་དུ་འགྲོ་བ་དག་ཡིན། །དུ་ནི་ཀུན་དུ་འགྲོ་བ་མ་ཡིན་ཞེ་ན།</s>
  </p>
  <p id="316">
    <s id="316:1">སྡུག་བསྔལ་རྒྱུ་མཐོང་སྤང་བྱ་བ། །ལྟ་དང་དེ་བཞིན་ཐེ་ཚོམ་དང༌། །གང་དེ་ལྷན་ཅིག་མ་འདྲེས་པའི། །མ་རིག་གང་ཡིན་ཀུན་དུ་འགྲོ། །</s>
  </p>
  <p id="317">
    <s id="317:1">སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བའི་ལྟ་བ་རྣམས་དང༌། ཐེ་ཚོམ་དང༌། དེ་དག་དང་མཚུངས་པར་ལྡན་པའི་མ་རིག་པ་དང༌། སྡུག་བསྔལ་པ་དང་ཀུན་འབྱུང་མཐོང་བས་སྤང་བར་བྱ་བའི་མ་རིག་པ་མ་འདྲེས་པ་ཁོ་ན་སྟེ།</s>
  </p>
  <p id="318">
    <s id="318:1">དེ་ལྟར་ན་ལྟ་བ་བདུན་དང༌། ཐེ་ཚོམ་གཉིས་དང༌། མ་རིག་པ་གཉིས་དང༌། ཕྲ་རྒྱས་བཅུ་གཅིག་པོ་དེ་དག་ནི་རང་གི་ཁམས་མཐའ་དག་ལ་དམིགས་པའི་ཕྱིར། སྐལ་བ་མཉམ་པའི་ཁམས་ཀུན་དུ་འགྲོ་བ་ཡིན་ནོ། །</s>
  </p>
  <p id="319">
    <s id="319:1">ཅི་རེ་ཞིག་རིམ་གྱིས་སམ་འོན་ཏེ་ཅིག་ཅར་ཡང་དམིགས་གལ་ཏེ་རིམ་གྱིས་ན་ནི་གཞན་དག་ལ་ཡང་ཐལ་བར་འགྱུར་རོ། །</s>
  </p>
  <p id="320">
    <s id="320:1">འོན་ཏེ་ཅིག་ཅར་རོ་ཞེ་ན་ནི། སུ་ཞིག་འདོད་པའི་ཁམས་མཐའ་དག་གིས་འདག་པར་ཡིད་ཆེས་པར་འགྱུར་བའམ།</s>
  </p>
  <p id="321">
    <s id="321:1">མཐའ་དག་རྒྱུ་མ་ཡིན་པ་ལས་རྒྱུར་ཡིད་ཆེས་པར་འགྱུར།</s>
  </p>
  <p id="322">
    <s id="322:1">མཐའ་དག་ལ་ནི་ཅིག་ཅར་དུ་དམིགས་སོ་ཞེས་ནི་མི་ཟེར་རོ། །</s>
  </p>
  <p id="323">
    <s id="323:1">འོན་ཀྱང་རྣམ་པ་ལྔ་པོ་ཐམས་ཅད་ཀྱང་ཅིག་ཅར་དུ་དམིགས་སོ། །</s>
  </p>
  <p id="324">
    <s id="324:1">དེ་ལྟ་ན་ཡང་གང་ལ་བདག་ཏུ་ལྟ་བ་ཡོད་པ་དེ་ལ་བདག་ལ་སྲེད་པ་ཡོད་ལ།</s>
  </p>
  <p id="325">
    <s id="325:1">གང་ལ་མཆོག་དང་དག་པར་ལྟ་བ་ཡོད་པ་དེ་ལ་དེའི་དོན་དུ་གཉེར་བ་ཡོད་ཅིང༌།</s>
  </p>
  <p id="326">
    <s id="326:1">དེས་ཀྱང་ང་རྒྱལ་དུ་འགྱུར་བས་སྲེད་པ་དང་ང་རྒྱལ་དག་ཀྱང་རུང་ཀུན་དུ་འགྲོ་བ་ཡིན་པར་འགྱུར་རོ། །</s>
  </p>
  <p id="327">
    <s id="327:1">དེ་ལྟ་ཡིན་ན་དེ་གཉི་ག་མཐོང་བ་དང་བསྒོམ་པས་སྤང་བར་བྱ་བ་ལ་དམིགས་པའི་ཕྱིར་ཅི་ཞིག་གིས་སྤང་བར་བྱ་བ་ཡིན་ཞེ་ན།</s>
  </p>
  <p id="328">
    <s id="328:1">འདྲེན་མ་ལ་དམིགས་པའི་ཕྱིར་བསྒོམ་པས་སྤང་བར་བྱ་བ་དག་ཡིན་ནོ། །</s>
  </p>
  <p id="329">
    <s id="329:1">ཡང་ན་ལྟ་བའི་སྟོབས་བསྐྱེད་པས་བཅུ་པ་ཅན་ཉིད་ཡིན་པའི་ཕྱིར་མཐོང་བས་སྤང་བར་བྱ་བ་ཡིན་ནོ། །</s>
  </p>
  <p id="330">
    <s id="330:1">བྱེ་བྲག་ཏུ་སྨྲ་བ་རྣམས་ན་རེ་ཉོན་མོངས་པ་འདི་གཉིས་རང་གི་མཚན་ཉིད་པ་ཡིན་གྱི་ཉོན་མོངས་པ་སྤྱི་པ་འདི་ནི་མ་ཡིན་ཏེ། དེ་ལྟ་བས་ན་ཀུན་ཏུ་འགྲོ་བ་དག་མ་ཡིན་ནོ་ཞེས་ཟེར་རོ། །</s>
  </p>
  <p id="331">
    <s id="331:1">ཡང་སྐལ་བ་མཉམ་པའི་ཁམས་ཀུན་དུ་འགྲོ་བ་དག་ཏུ་ཕྲ་རྒྱས་བཅུ་གཅིག་བཤད་པ་གང་དག་ཡིན་པ་</s>
  </p>
  <p id="332">
    <s id="332:1">དེ་དག་ལས་དགུ་གང་དུ་དམིགས། ལྟ་བ་གཉིས་པོ་མ་གཏོགས་སོ། །</s>
  </p>
  <p id="333">
    <s id="333:1">འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་ལས་མ་གཏོགས་པ་ཕྲ་རྒྱས་གཞན་དགུ་ནི་སྐལ་བ་མི་མཉམ་པའི་ཁམས་ཀུན་དུ་འགྲོ་བ་དག་ཡིན་ནོ། །</s>
  </p>
  <p id="334">
    <s id="334:1">རེས་འགའ་ནི་སྐལ་བ་མི་མཉམ་པའི་ཁམས་གཅིག་ལ་དམིགས་སོ། །</s>
  </p>
  <p id="335">
    <s id="335:1">རེས་འགའ་ནི་གཉིས་ལ་དམིགས་ཏེ།</s>
  </p>
  <p id="336">
    <s id="336:1">འདོད་པ་དང་ལྡན་པ་གཟུགས་དང་ལྡན་པ་ལ་དམིགས་པ་རྣམས་ལ།</s>
  </p>
  <p id="337">
    <s id="337:1">གཟུགས་མེད་པ་དང་ལྡན་པ་ལ་དམིགས་པ་རྣམས་དང༌།</s>
  </p>
  <p id="338">
    <s id="338:1">འདོད་པ་དང་ལྡན་པ་གཟུགས་མེད་པ་དང་ལྡན་པ་ལ་དམིགས་པའི་ཕྲ་རྒྱས་གང་དག་ཡིན་པ་ཞེས་འབྱུང་བའི་ཕྱིར་རོ། །</s>
  </p>
  <p id="339">
    <s id="339:1">གང་གི་ཚེ་འདོད་པའི་ཁམས་ན་གནས་པ་ཚངས་པ་ལ་སེམས་ཅན་དུ་ལྟ་བ་དང༌། རྟག་པར་ལྟ་བ་སྐྱེད་པར་བྱེད་པ་དེའི་ཚེ་ཇི་ལྟར་འཇིག་ཚོགས་དང༌། མཐར་འཛིན་པར་ལྟ་བསྐལ་པ་མི་མཉམ་པའི་ཁམས་ལ་དམིགས་པ་དག་མ་ཡིན་ཞེ་ན།</s>
  </p>
  <p id="340">
    <s id="340:1">བདག་དང་བདག་གིར་མི་འཛིན་པའི་ཕྱིར་དང༌། མཐར་འཛིན་པར་ལྟ་པ་ཡང་དེས་ཀུན་ནས་བསླང་བའི་ཕྱིར་རོ། །</s>
  </p>
  <p id="341">
    <s id="341:1">འོ་ན་འདི་ལྟ་བ་གང་ཞིག་ཡིན་ཞེ་ན།</s>
  </p>
  <p id="342">
    <s id="342:1">ཆོས་མངོན་པ་པ་རྣམས་ན་རེ་འདི་ནི་ལྟ་བ་མ་ཡིན་གྱི་འདི་ནི་ལོག་པའི་ཤེས་པ་ཡིན་ནོ་ཞེས་ཟེར་རོ། །</s>
  </p>
  <p id="343">
    <s id="343:1">ཡང་དེ་ལ་དམིགས་པ་གཞན་དག་ནི་ལྟ་བ་ཡིན་གྱི་འདི་ནི་ལྟ་བ་མ་ཡིན་ནོ་ཞེས་བྱ་བ་འདི་ག་ལས་ཤེ་ན།</s>
  </p>
  <p id="344">
    <s id="344:1">གྲུབ་པའི་མཐའ་ནི་ཚད་མར་བྱ་དགོས་སོ། །</s>
  </p>
  <p id="345">
    <s id="345:1">ཡང་ཅི་ཕྲ་རྒྱས་ཁོ་ན་ཀུན་དུ་འགྲོ་བ་དག་ཡིན་ནམ་ཞེ་ན།</s>
  </p>
  <p id="346">
    <s id="346:1">སྨྲས་པ། མ་ཡིན་ཏེ།</s>
  </p>
  <p id="347">
    <s id="347:1">དེ་དག་དང་ནི་ལྷན་ཅིག་གང༌། །འབྱུང་དེ་འང་ཀུན་འགྲོ་ཐོབ་མ་གཏོགས། །</s>
  </p>
  <p id="348">
    <s id="348:1">ཆོས་གཞན་ཕྲ་རྒྱས་ཀུན་དུ་འགྲོ་བ་རྣམས་དང༌། ལྷན་ཅིག་འབྱུང་བ་གང་དག་ཡིན་པ་དེ་དག་ཀྱང་ཀུན་དུ་འགྲོ་བ་ཡིན་ནོ། །</s>
  </p>
  <p id="349">
    <s id="349:1">ཐོབ་པ་རྣམས་ནི་འབྲས་བུ་དུ་མའི་ཕྱིར་དེ་ལྟ་མ་ཡིན་ནོ། །</s>
  </p>
  <p id="350">
    <s id="350:1">དེ་ཉིད་ཀྱི་ཕྱིར་ཕྲ་རྒྱས་ཀུན་དུ་འགྲོ་བ་དག་ཡིན་ལ་ཕྲ་རྒྱས་ཀུན་དུ་འགྲོ་བའི་རྒྱུས་རྒྱུ་མ་ཡིན་པ་དག་ཀྱང་ཡོད་ཅེས་བྱ་བ་མུ་བཞིར་བྱ་སྟེ།</s>
  </p>
  <p id="351">
    <s id="351:1">མུ་དང་པོ་འདི་མ་འོངས་པའི་ཕྲ་རྒྱས་ཀུན་དུ་འགྲོ་བ་རྣམས་སོ། །</s>
  </p>
  <p id="352">
    <s id="352:1">གཉིས་པ་ནི་འདས་པ་དང་ད་ལྟར་བྱུང་བའི་ལྷན་ཅིག་འབྱུང་བ་རྣམས་སོ། །</s>
  </p>
  <p id="353">
    <s id="353:1">གསུམ་པ་དང༌། བཞི་པ་དག་ནི་སྦྱར་བར་བྱའོ། །</s>
  </p>
  <p id="354">
    <s id="354:1">ཕྲ་རྒྱས་དགུ་བཅུ་རྩ་བརྒྱད་པོ་དེ་དག་ལས་དུ་ནི་ཟག་པ་དང་བཅས་པ་ལ་དམིགས་པ་དག་ཡིན་ནོ། །དུ་ནི་ཟག་པ་མེད་པ་ལ་དམིགས་པ་དག་ཡིན་ཞེ་ན།</s>
  </p>
  <p id="355">
    <s id="355:1">འགོག་དང་ལམ་མཐོང་སྤང་བྱ་བ། །ལོག་ལྟ་ཐེ་ཚོམ་དེ་དག་དང༌། །ལྡན་དང་འབའ་ཞིག་མ་རིག་པ། །དྲུག་ནི་ཟག་མེད་སྤྱོད་ཡུལ་ཅན༑ །</s>
  </p>
  <p id="356">
    <s id="356:1">འགོག་པ་མཐོང་བས་སྤང་བར་བྱ་བའི་ཕྲ་རྒྱས་གསུམ་པོ་ལོག་པར་ལྟ་བ་དང༌། ཐེ་ཚོམ་དང༌། དེ་དག་དང༌། མཚུངས་པར་ལྡན་པ་དང་མ་འདྲེས་པའི་མ་རིག་པ་དང༌།</s>
  </p>
  <p id="357">
    <s id="357:1">ལམ་མཐོང་བས་སྤང་བར་བྱ་བ་ཡང་གསུམ་པོ་དེ་དག་ཉིད་དེ།</s>
  </p>
  <p id="358">
    <s id="358:1">དེ་ལྟར་ན་དྲུག་པོ་དེ་དག་ནི་ཟག་པ་མེད་པ་ལ་དམིགས་པ་དག་ཡིན་ནོ། །</s>
  </p>
  <p id="359">
    <s id="359:1">ལྷག་མ་རྣམས་ནི་ཟག་པ་དང་བཅས་པ་དག་ལ་དམིགས་པ་ཡིན་ནོ་ཞེས་བྱ་བར་གྲུབ་པོ། །</s>
  </p>
  <p id="360">
    <s id="360:1">དེ་ལ་ཡང༌།</s>
  </p>
  <p id="361">
    <s id="361:1">རང་གི་ས་པའི་འགོག་པ་དང༌། །ལམ་ནི་ཕན་ཚུན་རྒྱུ་ཡིན་པས། །ས་དྲུག་ས་དགུའི་ལམ་ནི་དེའོ། །སྤྱོད་ཡུལ་ཅན་གྱི་ཡུལ་ཡིན་ནོ། །</s>
  </p>
  <p id="362">
    <s id="362:1">འགོག་པ་ལ་དམིགས་པ་ལོག་པར་ལྟ་བ་ལ་སོགས་པའི་དམིགས་པ་ནི་རང་གི་ས་པའི་འགོག་པ་ཁོ་ན་ཡིན་ཏེ།</s>
  </p>
  <p id="363">
    <s id="363:1">འདོད་པ་ན་སྤྱོད་པ་རྣམས་ཀྱི་ཡང་འདོད་པའི་ཁམས་ཀྱི་ཁོ་ན་ཡིན་ལ། སྲིད་པའི་རྩེ་མོའི་པ་རྣམས་ཀྱི་བར་དུ་ཡང་སྲིད་པའི་རྩེ་མོའི་ཁོ་ན་ཡིན་ནོ། །</s>
  </p>
  <p id="364">
    <s id="364:1">ལམ་ལ་དམིགས་པ་འདོད་པ་ན་སྤྱོད་པ་རྣམས་ཀྱི་དམིགས་པ་ནི་ས་དྲུག་གི་ཆོས་ཤེས་པའི་ཕྱོགས་དང་མཐུན་པའི་ལམ་ཐམས་ཅད་ཡིན་ཏེ།</s>
  </p>
  <p id="365">
    <s id="365:1">གང་ཡང་གཟུགས་དང་གཟུགས་མེད་པའི་གཉེན་པོ་ཡང་ཡིན་ནོ། །</s>
  </p>
  <p id="366">
    <s id="366:1">གཟུགས་དང་གཟུགས་མེད་པ་ན་སྤྱོད་པས་བརྒྱད་པོ་རྣམས་ཀྱི་དམིགས་པ་ཡངས་དགུ་པའི་རྗེས་སུ་ཤེས་པའི་ཕྱོགས་དང་མཐུན་པའི་ལམ་ཐམས་ཅད་ཡིན་ཏེ།</s>
  </p>
  <p id="367">
    <s id="367:1">ལམ་ནི་ཕན་ཚུན་རྒྱུ་ཡིན་པའི་ཕྱིར་རོ། །</s>
  </p>
  <p id="368">
    <s id="368:1">གལ་ཏེ་ཆོས་ཤེས་པ་དང༌། རྗེས་སུ་ཤེས་པ་དག་ཀྱང་ཕན་ཚུན་རྒྱུ་ཡིན་མོད་ཀྱི་རྗེས་སུ་ཤེས་པ་འདོད་པའི་ཁམས་ཀྱི་གཉེན་པོ་ནི་མ་ཡིན་པས་ལམ་ལ་དམིགས་པས་འདོད་པ་ན་སྤྱོད་པ་རྣམས་རྗེས་སུ་ཤེས་པའི་ཕྱོགས་དང་མཐུན་པའི་ལམ་ལ་ནི་མི་དམིགས་སོ། །</s>
  </p>
  <p id="369">
    <s id="369:1">འོ་ན་ནི་ཆོས་ཤེས་པ་གཟུགས་དང་གཟུགས་མེད་པའི་གཉེན་པོ་ཡིན་པ་ཉིད་ཀྱི་ཕྱིར་ལམ་ལ་དམིགས་པ་དེའི་ས་པ་རྣམས་ཀྱི་དམིགས་པར་འགྱུར་རོ་ཞེ་ན།</s>
  </p>
  <p id="370">
    <s id="370:1">སྡུག་བསྔལ་དང་ཀུན་འབྱུང་བ་ལ་ཆོས་ཤེས་པ་དག་དེ་དག་གི་གཉེན་པོ་མ་ཡིན་པའི་ཕྱིར་དང་མཐའ་དག་ཀྱང་གཉེན་པོ་མ་ཡིན་ལ།</s>
  </p>
  <p id="371">
    <s id="371:1">མཐོང་བས་སྤང་བར་བྱ་བ་རྣམས་ཀྱི་གཉེན་པོ་མ་ཡིན་པའི་ཕྱིར་གཟུགས་དང་གཟུགས་མེད་པ་མཐའ་དག་གི་ཡང་མ་ཡིན་ཏེ།</s>
  </p>
  <p id="372">
    <s id="372:1">དེ་ལྟ་བས་ན་དང་པོ་མེད་པའི་ཕྱིར་དང༌། དང་པོ་རྣམས་ཀྱི་མ་ཡིན་པའི་ཕྱིར་དམིགས་པ་མ་ཡིན་ནོ། །</s>
  </p>
  <p id="373">
    <s id="373:1">ཡང་ཅིའི་ཕྱིར་འདོད་ཆགས་དང༌། ཁོང་ཁྲོ་བ་དང༌། ང་རྒྱལ་དང༌། ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དག་ཟག་པ་མེད་པ་ལ་དམིགས་པ་དག་ཏུ་མི་འདོད་ཅེ་ན།</s>
  </p>
  <p id="374">
    <s id="374:1">འདོད་ཆགས་མིན་ཏེ་སྤང་བྱའི་ཕྱིར། །</s>
  </p>
  <p id="375">
    <s id="375:1">འདོད་ཆགས་ནི་སྤང་བར་བྱ་བ་ཡིན་ན་གལ་ཏེ་ཟག་པ་མེད་པ་ལ་དམིགས་པ་ཡིན་ན་གོ་སྤང་བར་བྱ་བ་མ་ཡིན་པར་འགྱུར་ཏེ། དགེ་བའི་ཆོས་ལ་འདུན་པ་བཞིན་ནོ། །</s>
  </p>
  <p id="376">
    <s id="376:1">གནོད་མི་བྱེད་ཕྱིར་ཞེ་སྡང་མིན། །</s>
  </p>
  <p id="377">
    <s id="377:1">གནོད་པར་བྱེད་པའི་དངོས་པོ་ལ་ནི་ཁོང་ཁྲོ་བ་སྐྱེ་ན་འགོག་པ་དང་ལམ་དང་ནི་དེ་ལྟ་མ་ཡིན་ནོ། །</s>
  </p>
  <p id="378">
    <s id="378:1">ཞི་དང་དག་དང་མཆོག་གྱུར་ཕྱིར། །ང་རྒྱལ་མ་ཡིན་མཆོག་འཛིན་མིན། །</s>
  </p>
  <p id="379">
    <s id="379:1">འགོག་པ་དང་ལམ་དག་ནི་ཞི་བ་ཡིན་པའི་ཕྱིར་དེ་དག་གིས་ཁེངས་པར་འགྱུར་བ་འོངས་བ་ཡང་མ་ཡིན་ལ།</s>
  </p>
  <p id="380">
    <s id="380:1">ཡང་དག་པའི་དོན་དུ་དག་པ་ཡིན་པའི་ཕྱིར་དེ་གཉིས་ལ་དག་པར་འཛིན་པ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ཡང་མ་ཡིན་ནོ། །</s>
  </p>
  <p id="381">
    <s id="381:1">དམན་པ་ལ་མཆོག་ཏུ་འཛིན་པ་ནི་ལྟ་བ་མཆོག་ཏུ་འཛིན་པ་ཡིན་ན་དེ་གཉིས་ནི་མཆོག་ཀྱང་ཡིན་ཏེ།</s>
  </p>
  <p id="382">
    <s id="382:1">དེ་ལྟ་བས་ན་དེ་དག་གི་དམིགས་པ་ཟག་པ་མེད་པ་ཡིན་པར་རིགས་པ་མ་ཡིན་ནོ། །</s>
  </p>
  <p id="383">
    <s id="383:1">ཕྲ་རྒྱས་དགུ་བཅུ་རྩ་བརྒྱད་པོ་དེ་དག་ལས་དུ་ནི་དམིགས་པའི་སྒོ་ནས་རྒྱས་པར་འགྱུར༑ དུ་ནི་མཚུངས་པར་ལྡན་པ་ཁོ་ནའི་སྒོ་ནས་རྒྱས་པར་འགྱུར་ཞེ་ན།</s>
  </p>
  <p id="384">
    <s id="384:1">ཕྲ་རྒྱས་ཀུན་དུ་འགྲོ་རྣམས་ནི། །དམིགས་པའི་སྒོ་ནས་རང་གི་ས། །ཐམས་ཅད་དུ་ནི་རྒྱས་པར་འགྱུར། །ཀུན་འགྲོ་མ་ཡིན་རང་རིས་སོ། །</s>
  </p>
  <p id="385">
    <s id="385:1">ཕྲ་རྒྱས་གང་དག་ཀུན་དུ་འགྲོ་བ་དེ་དག་ནི་དམིགས་པའི་སྒོ་ནས་རང་གི་ས་པའི་རྣམ་པ་ལྔ་པོ་ཐམས་ཅད་ལ་ཡང་རྒྱས་པར་འགྱུར་རོ། །</s>
  </p>
  <p id="386">
    <s id="386:1">ཐམས་ཅད་དུ་ནི་འགྲོ་བ་མ་ཡིན་པ་རྣམས་ནི་དམིགས་པའི་སྒོ་ནས་རང་གི་སར་རང་གི་རིས་ཁོ་ན་ལ་རྒྱས་པར་འགྱུར་གྱི་གཞན་དུ་ནི་མ་ཡིན་ཏེ།</s>
  </p>
  <p id="387">
    <s id="387:1">འདི་ལྟ་སྟེ། སྡུག་བསྔལ་མཐོང་བས་སྤང་བར་བྱ་བ་རྣམས་ཀྱང་སྡུག་བསྔལ་མཐོང་བས་སྤང་བར་བྱ་བའི་རིས་ཁོ་ན་ལ་རྒྱས་པར་འགྱུར་ལ།</s>
  </p>
  <p id="388">
    <s id="388:1">དེ་བཞིན་དུ་བསྒོམ་པས་སྤང་བར་བྱ་བ་རྣམས་ཀྱང་བསྒོམ་པས་སྤང་བར་བྱ་བ་ཁོ་ན་ལ་རྒྱས་པའི་བར་དུ་འགྱུར་གྱི། གཞན་དུ་ནི་མ་ཡིན་ནོ། །</s>
  </p>
  <p id="389">
    <s id="389:1">སྤྱིར་བཏང་བར་བྱས་ནས་དམིགས་ཀྱིས་སྟོན་པར་བྱེད་དེ།</s>
  </p>
  <p id="390">
    <s id="390:1">ཟག་མེད་གོང་མའི་ཡུལ་ཅན་མིན། །</s>
  </p>
  <p id="391">
    <s id="391:1">ཟག་པ་མེད་པ་ལ་དམིགས་པའི་ཕྲ་རྒྱས་རྣམས་ནི་དམིགས་པའི་སྒོ་ནས་རྒྱས་པར་མི་འགྱུར་བ་ཁོ་ན་ཡིན་ལ། ས་གོང་མ་ལ་དམིགས་པ་རྣམས་ཀྱང་མ་ཡིན་ནོ། །</s>
  </p>
  <p id="392">
    <s id="392:1">ཅིའི་ཕྱིར་ཞེ་ན།</s>
  </p>
  <p id="393">
    <s id="393:1">དེ་དག་གི་དམིགས་པའི་དངོས་པོ་ནི།</s>
  </p>
  <p id="394">
    <s id="394:1">བདག་གིར་མ་བྱས་གཉེན་པོའི་ཕྱིར། །</s>
  </p>
  <p id="395">
    <s id="395:1">དངོས་པོ་གང་ཞིག་བདག་ཏུ་ལྟ་བ་དང་སྲེད་པ་དག་གིས་བདག་གིར་བྱས་པ་དེ་ལ་ཕྲ་རྒྱས་གཞན་དག་ཀྱང་རྒྱས་པར་འགྱུར་བར་ནུས་ཏེ།</s>
  </p>
  <p id="396">
    <s id="396:1">སྣམ་བུ་གཤེར་བ་ལ་རྡུལ་ཆགས་པ་བཞིན་ནོ། །</s>
  </p>
  <p id="397">
    <s id="397:1">ཟག་པ་མེད་པ་ཡང་དེ་ལྟ་མ་ཡིན་ལ། ས་འོག་མ་ལ་ཡང་མ་ཡིན་པས་དེའི་ཕྱིར་དེ་དག་ལ་དམིགས་པ་རྣམས་ནི་དེ་དག་ལ་རྒྱས་པར་མི་འགྱུར་རོ། །</s>
  </p>
  <p id="398">
    <s id="398:1">གང་ཞིག་འདི་ན་གནས་པ་ལས་དེ་དོན་དུ་གཉེར་བར་བྱེད་པ་དེ་ནི་མི་དགེ་བའི་ཆོས་ལ་འདུན་པ་ཡིན་ནོ། །</s>
  </p>
  <p id="399">
    <s id="399:1">མྱ་ངན་ལས་འདས་པ་དང་ལམ་ནི་དེ་དག་ལ་དམིགས་པའི་ཉོན་མོངས་པ་རྣམས་ཀྱི་གཉེན་པོར་གྱུར་པ་ཡིན་ལ།</s>
  </p>
  <p id="400">
    <s id="400:1">ས་གོང་མ་ཡང་འོག་མ་རྣམས་ཀྱི་གཉེན་པོ་ཡིན་པས་དེའི་ཕྱིར་ཡང་དེ་དག་ཏུ་གནས་མི་མཐོང་སྟེ།</s>
  </p>
  <p id="401">
    <s id="401:1">རྡོ་བསྲེག་པ་ལ་རྐང་མཐིལ་དག་གི་གནས་མི་མཐོང་བ་བཞིན་ནོ། །</s>
  </p>
  <p id="402">
    <s id="402:1">གཞན་དག་ན་རེ་ཕྲ་རྒྱས་ཀྱི་དོན་ནི་རྗེས་སུ་མཐུན་པའི་དོན་ཡིན་དེ་དག་ནི་དེ་རྣམས་ཀྱི་རྗེས་སུ་མཐུན་པ་མ་ཡིན་ཏེ།</s>
  </p>
  <p id="403">
    <s id="403:1">རླུང་ནད་ཅན་ལ་ཁ་ཟས་རྩུབ་པོ་རྒྱས་པར་མི་འགྱུར་བ་བཞིན་ནོ་ཞེས་ཟེར་རོ། །</s>
  </p>
  <p id="404">
    <s id="404:1">དམིགས་པའི་སྒོ་ནས་རྒྱས་པར་འགྱུར་བ་གང་ཡིན་པ་དེ་ནི་བཤད་ཟིན་ཏོ། །</s>
  </p>
  <p id="405">
    <s id="405:1">གང་ཞིག་གང་དང་མཚུངས་ལྡན་པ། །དེ་ནི་དེར་མཚུངས་ལྡན་སྒོ་ནས། །</s>
  </p>
  <p id="406">
    <s id="406:1">རྒྱས་པར་འགྱུར་ཞེས་བྱ་བར་སྦྱར་ཏེ། ཕྲ་རྒྱས་གང་ཞིག་ཆོས་གང་དང་མཚུངས་པར་ལྡན་པ་དེ་ནི་དེར་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ། །</s>
  </p>
  <p id="407">
    <s id="407:1">ནི་ཞེས་བྱ་བའི་སྒྲ་ནི་ཇི་སྲིད་དུ་མ་སྤངས་བ་ཞེས་བྱ་བ་ཁྱད་པར་དུ་བྱ་བའི་ཕྱིར་རོ། །</s>
  </p>
  <p id="408">
    <s id="408:1">ཟག་པ་མེད་པ་ལ་དམིགས་པ་དེ་དག་ཀྱང་མ་ཡིན་སྐལ་བ་མི་མཉམ་པའི་ཁམས་ཀུན་ཏུ་འགྲོ་བ་དག་ཀྱང་མ་ཡིན་ལ།</s>
  </p>
  <p id="409">
    <s id="409:1">ཕྲ་རྒྱས་དེ་དག་ཀྱང་མཚུངས་པར་ལྡན་པའི་སྒོ་ནས་རྒྱས་པར་འགྱུར་གྱི་དམིགས་པའི་སྒོ་ནས་ནི་མ་ཡིན་པའི་ཕྲ་རྒྱས་དག་ལྟ་ཡོད་དམ་ཞེ་ན།</s>
  </p>
  <p id="410">
    <s id="410:1">ཡོད་དེ། སྐལ་པ་མི་མཉམ་པའི་ས་ལ་ཀུན་དུ་འགྲོ་བའི་ཕྲ་རྒྱས་རྣམས་སོ།</s>
  </p>
  <p id="411">
    <s id="411:1">ཕྲ་རྒྱས་དགུ་བཅུ་རྩ་བརྒྱད་པོ་དེ་དག་ལས་དུ་ནི་མི་དགེ་བ་ཡིན། དུ་ནི་ལུང་དུ་མ་བསྟན་པ་ཡིན་ཞེ་ན།</s>
  </p>
  <p id="412">
    <s id="412:1">གོང་མ་ཐམས་ཅད་ལུང་མ་བསྟན། །</s>
  </p>
  <p id="413">
    <s id="413:1">རེ་ཞིག་གཟུགས་དང་གཟུགས་མེད་པ་ན་སྤྱོད་པ་ཐམས་ཅད་ནི་ལུང་དུ་མ་བསྟན་པ་ཁོ་ན་ཡིན་ནོ། །</s>
  </p>
  <p id="414">
    <s id="414:1">ཆོས་ཉོན་མོངས་པ་ཅན་རྣམས་ཀྱི་རྣམ་པར་སྨིན་པ་ནི་སྡུག་བསྔལ་ཡིན་ན་དེ་ཡང་དེ་གཉིས་ན་མེད་དེ།</s>
  </p>
  <p id="415">
    <s id="415:1">ཕ་རོལ་པོ་ལ་ཡང་གནོད་པའི་རྒྱུ་མེད་པའི་ཕྱིར་རོ། །</s>
  </p>
  <p id="416">
    <s id="416:1">འདོད་ན་འཇིག་ཚོགས་ལྟ་བ་དང༌། །མཐར་འཛིན་ལྷན་ཅིག་མ་རིག་པ། །</s>
  </p>
  <p id="417">
    <s id="417:1">འདོད་པའི་ཁམས་ན་ནི་འཇིག་ཚོགས་ལ་ལྟ་བ་དང༌། མཐར་འཛིན་པར་ལྟ་བ་དང༌། དེ་དག་དང་མཚུངས་པར་ལྡན་པའི་མ་རིག་པ་ལུང་དུ་མ་བསྟན་པ་ཡིན་ནོ། །</s>
  </p>
  <p id="418">
    <s id="418:1">ཅིའི་ཕྱིར་ཞེ་ན།</s>
  </p>
  <p id="419">
    <s id="419:1">སྦྱིན་པ་ལ་སོགས་པ་དང་མི་འགལ་བའི་ཕྱིར་དང༌། བདག་འཇིག་རྟེན་ཕ་རོལ་དུ་བདེ་བར་འགྱུར་བར་བྱའོ་ཞེས་སྦྱིན་པར་བྱེད། །ཚུལ་ཁྲིམས་སྲུང་བར་བྱེད་དོ། །</s>
  </p>
  <p id="420">
    <s id="420:1">ཆད་པར་ལྟ་བ་ཡང་ཐར་བའི་རྗེས་སུ་མཐུན་པ་དག་ཡིན་ཏེ།</s>
  </p>
  <p id="421">
    <s id="421:1">དེ་ཉིད་ཀྱི་ཕྱིར་བཅོམ་ལྡན་འདས་ཀྱིས། ཕྱི་རོལ་པའི་ལྟ་བར་གྱུར་པ་རྣམས་ཀྱི་ནང་ན་ནི་འདི་ལྟ་སྟེ།</s>
  </p>
  <p id="422">
    <s id="422:1">བདག་མེད་པར་གྱུར་ཅིག །བདག་གི་མེད་པར་གྱུར་ཅིག །བདག་འབྱུང་བར་མ་གྱུར་ཅིག །</s>
  </p>
  <p id="423">
    <s id="423:1">བདག་གི་འབྱུང་བར་མ་གྱུར་ཅིག་ཅེས་བྱ་བའི་ལྟ་བ་འདི་མཆོག་ཡིན་ནོ་ཞེས་གསུངས་སོ། །</s>
  </p>
  <p id="424">
    <s id="424:1">གཞན་ཡང་ལྟ་བ་འདི་གཉིས་ནི་རང་གི་རྫས་ལ་ཀུན་དུ་རྨོངས་པའི་ཕྱིར་དང༌། ཕ་རོལ་པོ་ལ་གནོད་པའི་རྣམ་པར་ཞུགས་པ་མ་ཡིན་པའི་ཕྱིར་རོ། །</s>
  </p>
  <p id="425">
    <s id="425:1">མཐོ་རིས་ལ་སྲེད་པ་དང༌། ངའོ་སྙམ་པའི་ང་རྒྱལ་དག་ཀྱང་དེ་ལྟར་ཐལ་བར་འགྱུར་རོ། །</s>
  </p>
  <p id="426">
    <s id="426:1">སྔོན་གྱི་སློབ་དཔོན་རྣམས་ན་རེ། ལྷན་ཅིག་སྐྱེས་པའི་འཇིག་ཚོགས་ལ་ལྟ་བ་རི་དགས་དང་བྱ་རྣམས་ལ་ཡང་ཡོད་པ་གང་ཡིན་པ་ནི་ལུང་དུ་མ་བསྟན་པ་ཡིན་ནོ། །རྣམ་པར་བརྟག་པ་ནི་མི་དགེ་བ་ཡིན་ནོ་ཞེས་ཟེར་རོ། །</s>
  </p>
  <p id="427">
    <s id="427:1">ལྷག་མ་རྣམས་འདིར་མི་དགེ་བའོ། །</s>
  </p>
  <p id="428">
    <s id="428:1">ཕྲ་རྒྱས་ལྷག་མ་རྣམས་ནི་འདོད་པའི་ཁམས་ན་མི་དགེ་བ་དག་ཡིན་ནོ། །</s>
  </p>
  <p id="429">
    <s id="429:1">དུ་ནི་མི་དགེ་བའི་རྩ་བ་དག་ཡིན། །དུ་ནི་མ་ཡིན་ཞེ་ན།</s>
  </p>
  <p id="430">
    <s id="430:1">འདོད་ན་འདོད་ཆགས་ཁོང་ཁྲོ་དང༌། །རྨོངས་རྣམས་མི་དགེའི་རྩ་བ་ཡིན། །</s>
  </p>
  <p id="431">
    <s id="431:1">འདོད་པའི་ཁམས་ན་འདོད་ཆགས་ཐམས་ཅད་དང༌། ཁོང་ཁྲོ་བ་ཐམས་ཅད་དང༌། འཇིག་ཚོགས་དང༌། མཐར་འཛིན་པར་ལྟ་བ་དང༌། མཚུངས་པར་ལྡན་པ་མ་གཏོགས་པའི་རྨོངས་པ་ཐམས་ཅད་ནི་གོ་རིམས་བཞིན་དུ་མི་དགེ་བའི་རྩ་བ་གསུམ་པ་ཆགས་པ་མི་དགེ་བའི་རྩ་བ་དང༌། ཞེ་སྡང་མི་དགེ་བའི་རྩ་བ་དང༌། གཏི་མུག་མི་དགེ་བའི་རྩ་བ་ཡིན་ཏེ།</s>
  </p>
  <p id="432">
    <s id="432:1">གང་ཞིག་མི་དགེ་བ་ཡང་ཡིན་ལ་མི་དགེ་བའི་རྩ་བ་ཡང་ཡིན་པ་དེ་ཁོ་ན་མི་དགེ་བའི་རྩ་བ་ཡིན་པར་འདོད་དོ། །</s>
  </p>
  <p id="433">
    <s id="433:1">ཕྲ་རྒྱས་ལྷག་མ་རྣམས་ནི་མི་དགེ་བའི་རྩ་བ་དག་མ་ཡིན་ནོ་ཞེས་བྱ་བར་གྲུབ་བོ། །</s>
  </p>
  <p id="434">
    <s id="434:1">དུ་ནི་ལུང་དུ་མ་བསྟན་པའི་རྩ་བ་དག་ཡིན། དུ་ནི་མ་ཡིན་ཞེ་ན།</s>
  </p>
  <p id="435">
    <s id="435:1">ལུང་མ་བསྟན་པའི་རྩ་བ་གསུམ། །</s>
  </p>
  <p id="436">
    <s id="436:1">གསུམ་པོ་གང་དག་ཅེ་ན།</s>
  </p>
  <p id="437">
    <s id="437:1">དེ་ནི་སྲེད་དང་མ་རིག་བློ། །</s>
  </p>
  <p id="438">
    <s id="438:1">དེ་ཞེས་བྱ་བ་ནི་ལུང་དུ་མ་བསྟན་པ་ཡིན་པར་སྟོན་ཏེ། ཁ་ཆེ་བ་རྣམས་ན་རེ་སྲེད་པ་དང་མ་རིག་པ་དང་ཤེས་རབ་ཐ་ན་རྣམ་པར་སྨིན་པ་ལས་སྐྱེས་པ་ཡང་རུང་སྟེ། གང་ཅུང་ཟད་ལུང་དུ་མ་བསྟན་པ་དེ་ཐམས་ཅད་ནི་ལུང་དུ་མ་བསྟན་པ་དེ་རྩ་བ་དག་ཀྱང་ཡིན་ནོ་ཞེས་ཟེར་རོ། །</s>
  </p>
  <p id="439">
    <s id="439:1">རྣམ་གཉིས་མཐོར་འཇུག་ཕྱིར་དེ་ལས། །གཞན་མིན།</s>
  </p>
  <p id="440">
    <s id="440:1">ཐེ་ཚོམ་ནི་རྣམ་པ་གཉིས་ཉིད་དུ་འཇུག་པའི་ཕྱིར་རྩ་བར་འོང་བ་མ་ཡིན་ཏེ། གཡོ་བའི་ཕྱིར་རོ། །</s>
  </p>
  <p id="441">
    <s id="441:1">ང་རྒྱལ་ནི་ཁེངས་པའི་མཚན་ཉིད་ཀྱིས་མཐོན་པོར་འཇུག་པའི་ཕྱིར་མ་ཡིན་ཏེ། རྩ་བ་དང་ཆོས་མི་མཐུན་པའི་ཕྱིར་རོ། །</s>
  </p>
  <p id="442">
    <s id="442:1">འཇིག་རྟེན་ན་རྩ་བ་རྣམས་ནི་བརྟན་པ་དང༌། འོག་ན་གནས་པ་དག་ཡིན་པར་མཐོང་ངོ་ཞེས་གྲག་གོ། །</s>
  </p>
  <p id="443">
    <s id="443:1">བཞི་ཞེས་ཉི་འོག་པ།</s>
  </p>
  <p id="444">
    <s id="444:1">ཉི་འོག་པ་རྣམས་ནི་ལུང་དུ་མ་བསྟན་པའི་རྩ་བ་བཞིར་འདོད་དེ།</s>
  </p>
  <p id="445">
    <s id="445:1">དེ་དག་སྲེད་ལྟ་ང་རྒྱལ་རྨོངས། །</s>
  </p>
  <p id="446">
    <s id="446:1">དེ་དག་ཅེས་བྱ་བ་ནི་ལུང་དུ་མ་བསྟན་པ་དག་ཅེས་བྱ་བར་སྟོན་ཏེ། ལུང་དུ་མ་བསྟན་པའི་སྲེད་པ་དང༌། ལྟ་བ་དང༌། ང་རྒྱལ་དང༌། མ་རིག་པའོ། །</s>
  </p>
  <p id="447">
    <s id="447:1">ཅིའི་ཕྱིར་དེ་དག་ཁོ་ན་ལུང་དུ་མ་བསྟན་པའི་རྩ་བ་རྣམས་སུ་འདོད་ཅེ་ན།</s>
  </p>
  <p id="448">
    <s id="448:1">བསམ་གཏན་པ་གསུམ་མ་རིག་ལས། །</s>
  </p>
  <p id="449">
    <s id="449:1">འདི་ལྟར་བསམ་གཏན་པ་ནི་གསུམ་སྟེ། སྲེད་པ་དང༌། ལྟ་བ་དང༌། ང་རྒྱལ་ཤས་ཆེ་བའི་བསམ་གཏན་པ་དག་ཡིན་ལ། དེ་དག་ཀྱང་མ་རིག་པའི་དབང་གིས་འགྱུར་རོ། །</s>
  </p>
  <p id="450">
    <s id="450:1">མདོ་ལས་ལུང་དུ་མ་བསྟན་པའི་དངོས་པོ་བཅུ་བཞི་གསུངས་པ་ཅི་དེ་དག་ལུང་དུ་མ་བསྟན་པའི་ཕྱིར་ཡིན་ནམ།</s>
  </p>
  <p id="451">
    <s id="451:1">སྨྲས་པ་མ་ཡིན་ནོ། །</s>
  </p>
  <p id="452">
    <s id="452:1">འོ་ན་ཇི་ལྟ་བུ་ཡིན་ཞེ་ན།</s>
  </p>
  <p id="453">
    <s id="453:1">གཞག་པར་བྱ་བའི་དྲི་བ་ལ་ལུང་དུ་མ་བསྟན་པ་ཞེས་བཤད་དོ། །</s>
  </p>
  <p id="454">
    <s id="454:1">འདྲི་བ་ནི་རྣམ་པ་བཞི་སྟེ།</s>
  </p>
  <p id="455">
    <s id="455:1">མགོ་གཅིག་ཏུ་ལུང་བསྟན་པར་བྱ་བ་དང༌།</s>
  </p>
  <p id="456">
    <s id="456:1">རྣམ་པར་ཕྱེ་ནས་ལུང་བསྟན་པར་བྱ་བ་དང༑</s>
  </p>
  <p id="457">
    <s id="457:1">དྲིས་ནས་ལུང་བསྟན་པར་བྱ་བ་དང་</s>
  </p>
  <p id="458">
    <s id="458:1">གཞག་པར་བྱ་བའོ། །</s>
  </p>
  <p id="459">
    <s id="459:1">དེ་ལ་གོ་རིམས་བཞིན་དུ།</s>
  </p>
  <p id="460">
    <s id="460:1">མགོ་གཅིག་དང་ནི་རྣམ་ཕྱེ་དང༌། །དྲི་དང་གཞག་པར་ལུང་བསྟན་པ། །འཆི་དང་སྐྱེ་དང་ཁྱད་པར་འཕགས། །བདག་གཞན་ལ་སོགས་ལྟ་བུ་ཡིན། །བར་རིག་པར་བྱ་སྟེ༑</s>
  </p>
  <p id="461">
    <s id="461:1">ཅི་སེམས་ཅན་ཐམས་ཅད་འཆི་བར་འགྱུར་རམ་ཞེས་འདྲི་ན།</s>
  </p>
  <p id="462">
    <s id="462:1">འཆི་བར་འགྱུར་རོ་ཞེས་མགོ་གཅིག་ཏུ་ལུང་བསྟན་པར་བྱའོ། །</s>
  </p>
  <p id="463">
    <s id="463:1">ཅི་སེམས་ཅན་ཐམས་ཅད་སྐྱེ་བར་འགྱུར་རམ་ཞེས་འདྲི་ན།</s>
  </p>
  <p id="464">
    <s id="464:1">ཉོན་མོངས་པ་དང་བཅས་པ་རྣམས་ནི་སྐྱེ་བར་འགྱུར་གྱི་ཉོན་མོངས་པ་མེད་པ་རྣམས་ནི་མ་ཡིན་ནོ་ཞེས་རྣམ་པར་ཕྱེ་སྟེ་ལུང་བསྟན་པར་བྱའོ། །</s>
  </p>
  <p id="465">
    <s id="465:1">ཅི་མི་འདི་ཁྱད་པར་དུ་འཕགས་པ་ཡིན་ནམ་དམན་པ་ཡིན་ཞེས་འདྲི་ན།</s>
  </p>
  <p id="466">
    <s id="466:1">གང་ལས་ལྟོས་ཏེ་འདྲི་ཞེས་དྲིས་ནས་ལུང་བསྟན་པར་བྱ་སྟེ།</s>
  </p>
  <p id="467">
    <s id="467:1">གལ་ཏེ་ལྷ་རྣམས་ལ་ལྟོས་ཏེའོ་ཞེས་ཟེར་ན་ནི་དམན་ནོ་ཞེས་ལུང་བསྟན་པར་བྱའོ། །</s>
  </p>
  <p id="468">
    <s id="468:1">འོན་ཏེ་ངན་སོང་རྣམས་ལས་ལྟོས་ཏེའོ་ཞེས་ཟེར་ན་ནི་ཁྱད་པར་དུ་འཕགས་སོ་ཞེས་ལུང་བསྟན་པར་བྱའོ། །</s>
  </p>
  <p id="469">
    <s id="469:1">ཅི་ཕུང་པོ་རྣམས་ལས་སེམས་ཅན་གཞན་ནམ་གཞན་མ་ཡིན་ཞེས་འདྲི་ན།</s>
  </p>
  <p id="470">
    <s id="470:1">སེམས་ཅན་གྱི་རྫས་མེད་པའི་ཕྱིར་གཞག་པར་བྱ་སྟེ། མོ་གཤམ་གྱི་བུ་སྔོ་བསངས་སམ་དཀར་ཤམ་ཞེས་བྱ་བ་བཞིན་ནོ། །</s>
  </p>
  <p id="471">
    <s id="471:1">འདི་ཇི་ལྟར་ན་ལུང་མ་བསྟན་པ་ཡིན་ཞེ་ན།</s>
  </p>
  <p id="472">
    <s id="472:1">དེ་ནི་ལུང་མ་བསྟན་ནོ་ཞེས་དེ་ལྟ་བུར་ལུང་དུ་བསྟན་པའི་ཕྱིར་རོ། །</s>
  </p>
  <p id="473">
    <s id="473:1">གཞན་དག་ན་རེ་ཐམས་ཅད་སྐྱེ་བར་མི་འགྱུར་རོ་ཞེས་བྱ་བ་འདི་ཡང་མགོ་གཅིག་ཏུ་ལུང་བསྟན་པར་བྱ་བ་ཡིན་ནོ་ཞེས་ཟེར་རོ། །</s>
  </p>
  <p id="474">
    <s id="474:1">གང་ཞིག་ཅི་གང་དག་འཆི་བར་འགྱུར་བ་དེ་དག་སྐྱེ་བར་འགྱུར་རམ་ཞེས་འདྲི་བ་དེ་ལ་ནི་རྣམ་པར་ཕྱེ་སྟེ་ལུང་བསྟན་པར་བྱ་བ་ཡིན་ནོ། །</s>
  </p>
  <p id="475">
    <s id="475:1">མི་ལ་ཡང་དམན་པ་དང་ཁྱད་པར་དུ་འཕགས་པ་གཉི་ག་ཡོད་དེ།</s>
  </p>
  <p id="476">
    <s id="476:1">ལྟོས་པ་ཡིན་པས་མགོ་གཅིག་ཏུ་གཉིས་ཀར་ལུང་བསྟན་པར་བྱ་དགོས་ཏེ།</s>
  </p>
  <p id="477">
    <s id="477:1">དཔེར་ན་རྣམ་པར་ཤེས་པ་ནི་རྒྱུ་ཡང་ཡིན་ལ་འབྲས་བུ་ཡང་ཡིན་པ་བཞིན་ནོ། །</s>
  </p>
  <p id="478">
    <s id="478:1">གཅིག་ཏུ་འདྲི་བ་ལ་གཅིག་ཏུ་ལུང་བསྟན་དུ་མི་རུང་བས་རྣམ་པར་ཕྱེ་སྟེ་ལུང་བསྟན་པར་རིགས་སོ། །</s>
  </p>
  <p id="479">
    <s id="479:1">ཕུང་པོ་དག་ལས་སེམས་ཅན་གཞན་ནམ་ཞེས་འདྲི་བ་འདི་ནི་ལུང་དུ་མ་བསྟན་པ་ཁོ་ན་ཡིན་ཏེ།</s>
  </p>
  <p id="480">
    <s id="480:1">ལུང་དུ་མ་བསྟན་པ་ཁོ་ན་ནི་ལུང་བསྟན་པར་མི་རུང་བའོ། །</s>
  </p>
  <p id="481">
    <s id="481:1">གཞག་པར་བྱ་བའི་འདྲི་བ་གང་ཡིན་པ་གཞག་པར་བྱ་བ་ཉིད་དུ་ལུང་སྟོན་པ་དེ་ཇི་ལྟར་ན་ལུང་དུ་མ་བསྟན་པ་ཡིན།</s>
  </p>
  <p id="482">
    <s id="482:1">ཆོས་མངོན་པ་རྣམས་ན་རེ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང༑ དེའི་ལེགས་པར་བཤད་པའི་ཆོས་དང༌། ཉན་ཐོས་ཀྱི་དགེ་འདུན་ལེགས་པར་ཞུགས་པ་དང༌།</s>
  </p>
  <p id="483">
    <s id="483:1">གཟུགས་མི་རྟག་པ་ནས་རྣམ་པར་ཤེས་པའི་བར་མི་རྟག་པ་དང༌།སྡུག་བསྔལ་གདགས་པ་ནས་ལམ་གདགས་པའི་བར་ནི་དོན་དང་ལྡན་པ་ཡིན་པའི་ཕྱིར། མགོ་གཅིག་ཏུ་ལུང་བསྟན་པར་བྱའོ། །</s>
  </p>
  <p id="484">
    <s id="484:1">རྣམ་པར་ཕྱེ་སྟེ་ལུང་བསྟན་པ་ཞེས་བྱ་བ་ནི་གལ་ཏེ་འགའ་ཞིག་ཆོས་དག་སྨྲོས་ཤིག་ཅེས་ཟེར་ན།</s>
  </p>
  <p id="485">
    <s id="485:1">དེ་ལ་འདས་པ་དག་དང༌། མ་འོངས་པ་དག་དང༌། ད་ལྟར་བྱུང་བ་དག་དང༌། ཆོས་མང་པོ་ཞིག་ཡོད་ན་གང་དག་སྨྲ་བར་བྱ་ཞེས་བརྗོད་པར་བྱའོ། །</s>
  </p>
  <p id="486">
    <s id="486:1">གལ་ཏེ་འདས་པ་དག་སྨྲོས་ཤིག་ཅེས་ཟེར་ན། དེ་ལ་འདས་པ་རྣམས་ལ་ཡང་གཟུགས་ནས་རྣམ་པར་ཤེས་པའི་བར་དུ་མང་དུ་ཡོད་ན་ཞེས་བརྗོད་པར་བྱའོ།</s>
  </p>
  <p id="487">
    <s id="487:1">འོན་ཏེ་གཟུགས་སྨྲོས་ཤིག་ཅེས་ཟེར་ན།</s>
  </p>
  <p id="488">
    <s id="488:1">གཟུགས་ལ་ཡང་དགེ་བ་དང༌། མི་དགེ་བ་དང༌། ལུང་དུ་མ་བསྟན་པ་རྣམ་པ་གསུམ་ཡོད་ན་ཞེས་བརྗོད་པར་བྱའོ། །</s>
  </p>
  <p id="489">
    <s id="489:1">གལ་ཏེ་དགེ་བ་སྨྲོས་ཤིག་ཅེས་ཟེར་ན།</s>
  </p>
  <p id="490">
    <s id="490:1">དེ་ལ་ཡང་སྲོག་གཅོད་པ་སྤོང་བ་ནས་ཚིག་ཀྱལ་པ་ལས་སྤོང་བའི་བར་དུ་རྣམ་པ་བདུན་ཡོད་དོ་ཞེས་བརྗོད་པར་བྱའོ། །</s>
  </p>
  <p id="491">
    <s id="491:1">གལ་ཏེ་སྲོག་གཅོད་པ་ལས་སྤོང་བ་སྨྲོས་ཤིག་ཟེར་ན།</s>
  </p>
  <p id="492">
    <s id="492:1">དེ་ལ་ཡང་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པ་ལས་སྐྱེས་པ་དང་རྣམ་པ་གསུམ་ཡོད་ལ་</s>
  </p>
  <p id="493">
    <s id="493:1">མ་ཆགས་པ་ལས་སྐྱེས་པ་ལ་ཡང་རྣམ་པར་རིག་བྱེད་དང༌། རྣམ་པར་རིག་བྱེད་མ་ཡིན་པའི་བྱེ་བྲག་གིས་རྣམ་པ་གཉིས་ཡོད་ན་ཞེས་བྱ་བ་དེ་ལྟ་བུ་ལ་སོགས་པ་རྣམ་པར་ཕྱེ་སྟེ་བརྗོད་པར་བྱ་བ་ཡིན་ནོ། །</s>
  </p>
  <p id="494">
    <s id="494:1">གཡོན་ཅན་གྱི་འདྲི་བ་ལ་ལུང་བསྟན་པ་ཡང་དེ་ཉིད་ཡིན་ཏེ།</s>
  </p>
  <p id="495">
    <s id="495:1">དེ་ལ་ནི་ཆོས་མང་པོ་ཞིག་ཡོད་ན་ཞེས་བརྗོད་པར་བྱའི་རྣམ་པར་དབྱེ་བར་ནི་མི་བྱ་སྟེ། ཅང་མི་སྨྲ་བའམ། བདག་ཉིད་ལུང་སྟོན་དུ་གཞུག་ཅེས་བྱ་བའི་ཐ་ཚིག་གོ་ཞེས་ཟེར་རོ། །</s>
  </p>
  <p id="496">
    <s id="496:1">གང་གི་ཚེ་དེ་གཉིས་ཅུང་ཟད་ཀྱང་མི་འདྲ་བའི་གསོལ་བ་འདེབས་པ་འབའ་ཞིག་ཏུ་ཟད་ལ།</s>
  </p>
  <p id="497">
    <s id="497:1">དེ་གཉིས་ལ་ཡང་ཅུང་ཟད་ཀྱང་ལུང་མི་སྟོན་གྱི་འདྲི་བ་འབའ་ཞིག་ཟད་ན་དེ་ཇི་ལྟར་ན་དེ་གཉིས་ཀྱི་འདྲི་བ་ཡིན།</s>
  </p>
  <p id="498">
    <s id="498:1">ཇི་ལྟར་ན་ལུང་དུ་སྟོན་པ་ཡིན།</s>
  </p>
  <p id="499">
    <s id="499:1">གང་ཞིག་ལམ་སྨྲོས་ཤིག་ཅེས་ཟེར་ན། ཅི་དེས་ལམ་མ་དྲིས་པ་ཡིན་ནམ།</s>
  </p>
  <p id="500">
    <s id="500:1">དྲི་བ་ཉིད་ཀྱིས་དེ་ལུང་བསྟན་པའི་ཕྱིར་ཇི་ལྟར་དྲིས་ནས་ལུང་བསྟན་པ་མ་ཡིན།</s>
  </p>
  <p id="501">
    <s id="501:1">གཞག་པར་བྱ་བ་ནི་དཔེར་ན་འཇིག་རྟེན་མཐའ་ཡོད་པ་ཞིག་གམ། མཐའ་མེད་པ་ཞིག་ཅེས་བྱ་བ་དེ་ལྟ་བུ་ལ་སོགས་པའོ། །</s>
  </p>
  <p id="502">
    <s id="502:1">དྲི་བ་ལུང་བསྟན་པ་རྣམས་ཀྱི་མཚན་འདི་ནི་མདོ་ཁོ་ན་ལས་བལྟ་བར་བྱ་སྟེ།</s>
  </p>
  <p id="503">
    <s id="503:1">བཙུན་པ་དགེ་འདུན་ཕལ་ཆེན་སྡེ་པ་རྣམས་དགེ་སློང་དག་བཞི་པོ་འདི་དག་ནི། དྲི་བ་ལུང་དུ་བསྟན་པ་དག་ཡིན་ཏེ།</s>
  </p>
  <p id="504">
    <s id="504:1">བཞི་གང་ཞེ་ན།</s>
  </p>
  <p id="505">
    <s id="505:1">དགེ་སློང་དག་མགོ་གཅིག་ཏུ་ལུང་དུ་བསྟན་པར་བྱ་བའི་དྲི་བ་ཡང་ཡོད། གཞག་པར་བྱ་བའི་བར་དུ་ཡང་ཡོད་དེ།</s>
  </p>
  <p id="506">
    <s id="506:1">དགེ་སློང་དག་མགོ་གཅིག་ཏུ་ལུང་བསྟན་པར་བྱ་བའི་འདྲི་བ་གང་ཞེ་ན།</s>
  </p>
  <p id="507">
    <s id="507:1">འདུ་བྱེད་ཐམས་ཅད་མི་རྟག་པ་ཡིན་ནམ་ཞེས་འདྲི་བ་འདི་ནི། དགེ་སློང་དག་མགོ་གཅིག་ཏུ་ལུང་བསྟན་པར་བྱ་བའི་དྲི་བ་ཡིན་ནོ། །</s>
  </p>
  <p id="508">
    <s id="508:1">དགེ་སློང་དག་རྣམ་པར་ཕྱེ་སྟེ། ལུང་བསྟན་པར་བྱ་བའི་འདྲི་བ་གང་ཞེ་ན།</s>
  </p>
  <p id="509">
    <s id="509:1">ཆེད་དུ་བསམ་པར་བྱ་བའི་ལས་བྱས་ནས་ཅི་ཞིག་སོ་སོར་ཡང་དག་པར་མྱོང་བར་འགྱུར་ཞེ་ན། འདྲི་བ་འདི་ནི་དགེ་སློང་དག་མགོ་རྣམ་པར་ཕྱེ་སྟེ། ལུང་བསྟན་པར་བྱ་བའི་འདྲི་བ་ཡིན་ནོ། །</s>
  </p>
  <p id="510">
    <s id="510:1">དགེ་སློང་དག་དྲིས་ནས་ལུང་བསྟན་པར་བྱ་བའི་དྲི་བ་གང་ཞེ་ན།</s>
  </p>
  <p id="511">
    <s id="511:1">འདུ་ཤེས་སྐྱེས་བུ་བདག་ཉིད་ཡིན་ནམ། འོན་ཏེ་འདུ་ཤེས་ཀྱང་གཞན་ཞིག་ལ། བདག་ཀྱང་གཞན་ཞིག་ཡིན་ཞེས་དྲིས་ན།</s>
  </p>
  <p id="512">
    <s id="512:1">ཚེ་དང་ལྡན་པ་བདག་གང་ཡིན་པར་ཡིད་ཆེས་ཞེས་འདྲི་བར་བྱའོ། །</s>
  </p>
  <p id="513">
    <s id="513:1">གལ་ཏེ་འདི་སྐད་དུ་ཚེ་དང་ལྡན་པ་བདག་གིས་ནི་རིག་པ་བདག་ཡིན་པར་ཤེས་སོ་ཞེས་ཟེར་ན།</s>
  </p>
  <p id="514">
    <s id="514:1">དེ་ལྟ་ཡིན་ན་འདི་སྐད་དུ་འདུ་ཤེས་ཀྱང་གཞན་ལ་བདག་ཀྱང་གཞན་ཡིན་ནོ་ཞེས་བརྗོད་པར་བྱ་སྟེ།</s>
  </p>
  <p id="515">
    <s id="515:1">འདི་ནི་དགེ་སློང་དག་དྲིས་ནས་ལུང་བསྟན་པར་བྱ་བའི་དྲི་བ་འདི་ཡིན་ནོ། །</s>
  </p>
  <p id="516">
    <s id="516:1">དགེ་སློང་དག་གཞག་པར་བྱ་བའི་འདྲི་བ་གང་ཞེ་ན།</s>
  </p>
  <p id="517">
    <s id="517:1">དཔེར་ན་འཇིག་རྟེན་རྟག་པ་ཞིག་གམ། མི་རྟག་པ་ཞིག་གམ། རྟག་ཀྱང་རྟག་ལ་མི་རྟག་ཀྱང་མི་རྟག་པ་ཞིག་གམ། རྟག་པ་ཡང་མ་ཡིན་མི་རྟག་པ་ཡང་མ་ཡིན་པ་ཞིག་གམ།</s>
  </p>
  <p id="518">
    <s id="518:1">མཐའ་ཡོད་པ་ཞིག་གམ། མཐའ་ཡོད་པ་མ་ཡིན་པ་ཞིག་གམ། མཐའ་ཡོད་ཀྱང་ཡོད་ལ་མཐའ་མེད་ཀྱང་མེད་པ་ཞིག་གམ། མཐའ་ཡོད་པ་ཡང་མ་ཡིན་མཐའ་མེད་པ་ཡང་མ་ཡིན་པ་ཞིག་གམ།</s>
  </p>
  <p id="519">
    <s id="519:1">དེ་བཞིན་འོངས་པ་ཤི་ནས་ཡོད་པ་ཞིག་གམ་ཞེས་བྱ་བ་ནས་སྲོག་ཀྱང་གཞན་ལ་ལུས་ཀྱང་གཞན་ཞིག་གམ་ཞེས་བྱ་བའི་བར་དུ་འདྲི་བ་ལྟ་བུ་སྟེ།</s>
  </p>
  <p id="520">
    <s id="520:1">འདི་ནི་དགེ་སློང་དག་གཞག་པར་བྱ་བའི་འདྲི་བ་ཡིན་ནོ་ཞེས་འདོན་ཏོ།</s>
  </p>
  <p id="521">
    <s id="521:1">གང་ཟག་གང་གི་ཕྲ་རྒྱས་གང་ཞིག་དམིགས་པ་གང་ལ་རྒྱས་པར་འགྱུར་བ་འདི་ནི་དེས་དེ་དང་ལྡན་པ་ཡིན་ནོ།</s>
  </p>
  <p id="522">
    <s id="522:1">འདས་པས་ནི་གང་དང་ལྡན་པ་ཞེས་བྱ་བ་ནས་ད་ལྟར་བྱུང་བས་ནི་གང་དང་ལྡན་ཞེས་བྱ་བའི་བར་འདི་བརྗོད་པར་བྱ་སྟེ།</s>
  </p>
  <p id="523">
    <s id="523:1">མདོར་བསྡུ་ན་ཉོན་མོངས་པ་ནི་རྣམ་པ་འདི་གཉིས་ཏེ།</s>
  </p>
  <p id="524">
    <s id="524:1">རང་གི་མཚན་ཉིད་པའི་ཉོན་མོངས་པ་ནི་འདོད་ཆགས་དང༌། ཁོང་ཁྲོ་བ་དང་ང་རྒྱལ་རྣམས་སོ། །</s>
  </p>
  <p id="525">
    <s id="525:1">ཉོན་མོངས་པ་སྤྱི་པ་ནི་ལྟ་བ་དང༌། ཐེ་ཚོམ་དང་མ་རིག་པ་རྣམས་སོ། །</s>
  </p>
  <p id="526">
    <s id="526:1">དེ་ལ་རེ་ཞིག །</s>
  </p>
  <p id="527">
    <s id="527:1">འདས་དང་ཉེར་གནས་འདོད་ཆགས་དང༌། །ཁོང་ཁྲོ་ང་རྒྱལ་དག་གིས་ནི། །གང་ལ་དེ་སྐྱེས་མ་སྤངས་པའི། །དངོས་པོ་ད་དང་ལྡན་པ་ཡིན། །</s>
  </p>
  <p id="528">
    <s id="528:1">དངོས་པོ་གང་ལ་འདས་པ་དང་ད་ལྟར་བྱུང་བའི་འདོད་ཆགས་དང༌། ཁོང་ཁྲོ་བ་དང༌། ང་རྒྱལ་རྣམས་སྐྱེས་ལ་མ་སྤངས་པ་དེ་དག་གི་དངོས་པོ་དེ་དང་ལྡན་ཏེ།</s>
  </p>
  <p id="529">
    <s id="529:1">དེ་དག་ནི་རང་གི་མཚན་ཉིད་པའི་ཉོན་མོངས་པ་ཡིན་པའི་ཕྱིར་གདོན་མི་ཟ་བར་ཐམས་ཅད་ལ་ཐམས་ཅད་དུ་འབྱུང་བ་མ་ཡིན་ནོ། །</s>
  </p>
  <p id="530">
    <s id="530:1">ཉིད ་ཀྱིས་དེ་དག་མ་འོངས་པས། །ཀུན་དང༌།</s>
  </p>
  <p id="531">
    <s id="531:1">གང་ལ་མ་སྤངས་པ་དེ་དག་ཅེས་བྱ་བར་སྦྱར་ཏེ། ཡིད་ཀྱི་ས་པའི་འདོད་ཆགས་དང༌། ཁོང་ཁྲོ་བ་དང༌། ང་རྒྱལ་མ་འོངས་པ་དེ་དག་ཉིད་ཀྱིས་དུས་གསུམ་པའི་དངོས་པོ་ཐམས་ཅད་དང་ལྡན་ཏེ།</s>
  </p>
  <p id="532">
    <s id="532:1">ཡིད་དག་གི་ཡུལ་ནི་དུས་གསུམ་པ་ཡིན་པའི་ཕྱིར་རོ། །</s>
  </p>
  <p id="533">
    <s id="533:1">གཞན་གྱིས་རང་དུས་པ།</s>
  </p>
  <p id="534">
    <s id="534:1">འདོད་ཆགས་དང་ཁོང་ཁྲོ་བ་གཞན་དག་གིས་ནི་མ་འོངས་པའི་དངོས་པོ་ཁོ་ན་དང་ལྡན་ནོ། །</s>
  </p>
  <p id="535">
    <s id="535:1">གཞན་ཡང་གང་དག་ཡིན་ཞེ་ན།</s>
  </p>
  <p id="536">
    <s id="536:1">གང་གི་རྣམ་པར་ཤེས་པའི་ཚོགས་ལྔ་པོའི་འདོད་ཆགས་དང༌། ཁོང་ཁྲོ་བ་སྟེ། སྐྱེ་བའི་ཆོས་ཅན་རྣམས་ཀྱི་ནི་དེ་ལྟ་བུ་ཡིན་ནོ། །དེ་དག་ཉིད།</s>
  </p>
  <p id="537">
    <s id="537:1">མི་སྐྱེ་རྣམས་ཀྱིས་ཐམས་ཅད་དང༌། །</s>
  </p>
  <p id="538">
    <s id="538:1">མི་སྐྱེ་བའི་ཆོས་ཅན་རྣམས་ཀྱིས་རྣམ་པར་ཤེས་པའི་ཚོགས་ལྔ་པོ་དག་གིས་ཀྱང་དུས་གསུམ་པའི་དངོས་པོ་ཐམས་ཅད་དང་ལྡན་ནོ། །</s>
  </p>
  <p id="539">
    <s id="539:1">ལྷག་མ་ཀུན་གྱི་ཀུན་དང་ལྡན། །</s>
  </p>
  <p id="540">
    <s id="540:1">ལྷག་མ་ཡང་གང་དག་ཅིག་ཡིན་ཞེ་ན། ལྟ་བ་དང༌། ཐེ་ཚོམ་དང༌། མ་རིག་པ་རྣམས་ཏེ།</s>
  </p>
  <p id="541">
    <s id="541:1">ཉོན་མོངས་པ་སྤྱི་དང་ལྡན་པ་ཡིན་པའི་ཕྱིར་དུས་གསུམ་པའི་དངོས་པོ་མེད་པའི་དངོས་པོ་ཐམས་ཅད་ལྡན་ནོ།</s>
  </p>
  <p id="542">
    <s id="542:1">ཇི་སྲིད་དུ་མ་སྤངས་པ་ཞེས་བྱ་བའི་དབང་དུ་བྱས་པ་ཁོ་ན་ཡིན་ནོ། །</s>
  </p>
  <p id="543">
    <s id="543:1">ཅི་འདས་པ་དང༌། མ་འོངས་པའི་དངོས་པོ་རྫས་སུ་ཡོད་དམ། འོན་ཏེ་མེད།</s>
  </p>
  <p id="544">
    <s id="544:1">གལ་ཏེ་ཡོད་ན་ནི་དུས་ཐམས་ཅད་དུ་ཡོད་པའི་ཕྱིར་འདུ་བྱེད་རྣམས་རྟག་པ་ཉིད་དུ་འགྱུར་རོ། །</s>
  </p>
  <p id="545">
    <s id="545:1">འོན་ཏེ་མེད་ན་ནི་ཇི་ལྟར་ན་དེ་དང་ངམ། དེས་ལྡན་པའམ་བྲལ་བ་ཡིན་ཞེ་ན།</s>
  </p>
  <p id="546">
    <s id="546:1">བྱེ་བྲག་ཏུ་སྨྲ་བ་རྣམས་ནི་འདུས་བྱས་ཀྱི་མཚན་ཉིད་དང་ལྡན་པའི་ཕྱིར་འདུས་བྱས་རྣམས་རྟག་པ་ཉིད་དུ་དམ་མི་འཆའོ། །</s>
  </p>
  <p id="547">
    <s id="547:1">དུས་རྣམས་ཀུན་དུ་ཡོད་</s>
  </p>
  <p id="548">
    <s id="548:1">པར་ནི་གསལ་བར་དམ་འཆའོ། །ཅིའི་ཕྱིར་ཞེ་ན།</s>
  </p>
  <p id="549">
    <s id="549:1">གསུངས་ཕྱིར་</s>
  </p>
  <p id="550">
    <s id="550:1">བཅོམ་ལྡན་འདས་ཀྱིས་དགེ་སློང་དག་གལ་ཏེ་འདས་པའི་གཟུགས་ཤིག་ཡོད་པར་མ་གྱུར་ན་འཕགས་པ་ཉན་ཐོས་ཐོས་པ་དང་ལྡན་པ་འདས་པའི་གཟུགས་ལ་མི་ལྟ་བར་ཡང་མི་འགྱུར་བ་ཞིག་ན། གང་གི་ཕྱིར་འདས་པའི་གཟུགས་ཡོད་པ་དེའི་ཕྱིར་འཕགས་པ་ཉན་ཐོས་ཐོས་པ་དང་ལྡན་པ་འདས་པའི་གཟུགས་ལ་མི་ལྟ་བ་ཡིན་ནོ། །</s>
  </p>
  <p id="551">
    <s id="551:1">གལ་ཏེ་མ་འོངས་པའི་གཟུགས་ཤིག་ཡོད་པར་མ་གྱུར་ན་འཕགས་པ་ཉན་ཐོས་ཐོས་པ་དང་ལྡན་པ་མ་འོངས་པའི་གཟུགས་ལ་མངོན་པར་དགའ་བ་མེད་པར་ཡང་མི་འགྱུར་བ་ཞིག་ན། གང་གི་ཕྱིར་མ་འོངས་པའི་གཟུགས་ཡོད་པ་ཞེས་རྒྱས་པར་གསུངས་སོ། །</s>
  </p>
  <p id="552">
    <s id="552:1">གཉིས་ཕྱིར།</s>
  </p>
  <p id="553">
    <s id="553:1">རྣམ་པར་ཤེས་པ་ནི་གཉིས་ལ་བརྟེན་ནས་སྐྱེའོ་ཞེས་གསུངས་པ།</s>
  </p>
  <p id="554">
    <s id="554:1">གཉིས་གང་ཞེ་ན།</s>
  </p>
  <p id="555">
    <s id="555:1">མིག་དང་གཟུགས་རྣམས་ནས་ཡིད་དང་ཆོས་རྣམས་ཀྱི་བར་ཡིན་ཏེ།</s>
  </p>
  <p id="556">
    <s id="556:1">འདས་པ་དང་མ་འོངས་པ་དག་མེད་ན་དེ་ལ་དམིགས་པའི་རྣམ་པར་ཤེས་པ་གཉིས་ལ་བརྟེན་པར་མི་འགྱུར་རོ། །</s>
  </p>
  <p id="557">
    <s id="557:1">རེ་ཞིག་ལུང་ལས་འདས་པ་དང་མ་འོངས་པ་ཡོད་པ་ནི་དེ་ལྟ་བུ་ཡིན་ནོ།</s>
  </p>
  <p id="558">
    <s id="558:1">རིགས་པས་ཀྱང༌།</s>
  </p>
  <p id="559">
    <s id="559:1">ཡུལ་ཡོད་ཕྱིར།</s>
  </p>
  <p id="560">
    <s id="560:1">ཡུལ་ཡོད་ན་རྣམ་པར་ཤེས་པ་སྐྱེ་བར་འགྱུར་གྱི་མེད་པར་ནི་མ་ཡིན་ནོ། །</s>
  </p>
  <p id="561">
    <s id="561:1">གལ་ཏེ་འདས་པ་དང་མ་འོངས་པ་མེད་ན་ནི་དམིགས་པ་མེད་པའི་རྣམ་པར་འགྱུར་ཏེ།</s>
  </p>
  <p id="562">
    <s id="562:1">དེ་བས་ན་དམིགས་པ་མེད་པའི་ཕྱིར་རྣམ་པར་ཤེས་པ་ཉིད་དུ་ཡང་མི་འགྱུར་རོ། །</s>
  </p>
  <p id="563">
    <s id="563:1">འབྲས་ཕྱིར།</s>
  </p>
  <p id="564">
    <s id="564:1">གལ་ཏེ་འདས་པ་ཞག་མེད་ན་ཚེ་ཕྱི་མ་ལ་ལས་དགེ་བ་དང་མི་དགེ་བའི་འབྲས་བུར་ཡང་ཇི་ལྟར་འགྱུར་ཏེ།</s>
  </p>
  <p id="565">
    <s id="565:1">འབྲས་བུ་བསྐྱེད་པའི་ཚེ་ནི་ད་ལྟར་གྱི་རྣམ་པར་སྨིན་པའི་རྒྱུ་ནི་མེད་དོ༑ །</s>
  </p>
  <p id="566">
    <s id="566:1">དེ་ལྟ་བས་ན་བྱེ་བྲག་ཏུ་སྨྲ་བ་རྣམས་ནི་འདས་པ་དང་མ་འོངས་པ་ཡོད་པ་ཁོ་ནའོ་ཞེས་ཟེར་རོ། །</s>
  </p>
  <p id="567">
    <s id="567:1">ཐམས་ཅད་ཡོད་པར་སྨྲ་བ་ཡིན་ཕན་ཆད་གདོན་མི་ཟ་བར་འདི་ཁས་བླང་བར་བྱ་དགོས་སོ་ཞེས་གྲགས་ཏེ།</s>
  </p>
  <p id="568">
    <s id="568:1">འདི་ལྟར།</s>
  </p>
  <p id="569">
    <s id="569:1">དེ་ཡོད་སྨྲ་བའི་ཕྱིར་ཐམས་ཅད། །ཡོད་པར་སྨྲ་བར་འདོད།</s>
  </p>
  <p id="570">
    <s id="570:1">གང་དག་འདས་པ་དང་མ་འོངས་པ་དང་ད་ལྟར་བྱུང་བ་ཐམས་ཅད་ཡོད་པར་སྨྲ་བ་དེ་དག་གི་ཐམས་ཅད་ཡོད་པར་སྨྲ་བ་ཡིན་གྱི།</s>
  </p>
  <p id="571">
    <s id="571:1">གང་དག་ད་ལྟར་བྱུང་བ་དང་འབྲས་བུ་མ་བསྐྱེད་པའི་ལས་འདས་པ་གང་ཡིན་པ་ཅུང་ཟད་ཅིག་ནི་ཡོད།</s>
  </p>
  <p id="572">
    <s id="572:1">མ་འོངས་པ་དང་འབྲས་བུ་བསྐྱེད་ཟིན་པའི་འདས་པ་གང་ཡིན་པ་ཅུང་ཟད་ཅིག་ནི་མེད་དོ་ཞེས་རྣམ་པར་ཕྱེ་སྟེ་སྨྲ་བ་དེ་དག་ནི་རྣམ་པར་ཕྱེ་སྟེ་སྨྲ་བ་དག་ཡིན་ནོ། །</s>
  </p>
  <p id="573">
    <s id="573:1">ཐམས་ཅད་ཡོད་པར་སྨྲ་བ་དེ་དག་ཀྱང་དུ་ཞིག་ཅེ་ན།</s>
  </p>
  <p id="574">
    <s id="574:1">སྨྲས་པ། དེ་དག །རྣམ་བཞི་དངོས་དང་མཚན་ཉིད་དང༌། །གནས་སྐབས་གཞན་གཞན་འགྱུར་ཞེས་བྱ། །</s>
  </p>
  <p id="575">
    <s id="575:1">དངོས་པོ་གཞན་དུ་འགྱུར་བ་པ་ནི། བཙུན་པ་ཆོས་སྐྱོབ་ཡིན་ཏེ། དེ་ན་རེ་ཆོས་དུས་རྣམས་སུ་འཇུག་པ་ན་དངོས་པོ་གཞན་དུ་འགྱུར་གྱི་རྫས་གཞན་དུ་འགྱུར་བ་ནི་མ་ཡིན་ཏེ།</s>
  </p>
  <p id="576">
    <s id="576:1">དཔེར་ན་གསེར་གྱི་སྣོད་བཅོམ་ནས་གཞན་དུ་བྱེད་པ་ན། དབྱིབས་གཞན་དུ་འགྱུར་གྱི་ཁ་དོག་གཞན་དུ་འགྱུར་བ་ནི་མ་ཡིན་པ་དང༌།</s>
  </p>
  <p id="577">
    <s id="577:1">ཡང་དཔེར་ན་འོ་མ་ཞོ་ཉིད་དུ་འགྱུར་བ་ན་རོ་དང་མཐུ་དང་སྨིན་པར་བྱེད་པ་དག །ཡོངས་སུ་འདོར་གྱི་</s>
  </p>
  <p id="578">
    <s id="578:1">ཁ་དོག་ནི་མ་ཡིན་པ་དེ་བཞིན་དུ་ཆོས་ཀྱང་མ་འོངས་པའི་དུས་ནས་ད་ལྟར་བྱུང་བའི་དུས་སུ་འོངས་པ་ན་མ་འོངས་པའི་དངོས་པོ་འདོར་གྱི་རྫས་ཀྱི་དངོས་པོ་ནི་མ་ཡིན་ནོ། །</s>
  </p>
  <p id="579">
    <s id="579:1">དེ་བཞིན་དུ་ད་ལྟར་བྱུང་བ་ནས་འདས་པའི་དུས་སུ་འགྲོ་བ་ན་ད་ལྟར་བྱུང་བའི་དངོས་པོ་འདོར་གྱི། རྫས་ཀྱི་དངོས་པོ་ནི་མ་ཡིན་ནོ་ཞེས་ཟེར་རོ་ཞེས་གྲག་གོ། །</s>
  </p>
  <p id="580">
    <s id="580:1">མཚན་ཉིད་གཞན་དུ་འགྱུར་བ་པ་ནི་བཙུན་པ་དབྱངས་སྒྲོགས་ཡིན་ཏེ། དེ་ན་རེ་ཆོས་དུས་རྣམས་སུ་འཇུག་པ་ན་འདས་པ་ན་</s>
  </p>
  <p id="581">
    <s id="581:1">འདས་པའི་མཚན་ཉིད་དང་ལྡན་ལ་མ་འོངས་པ་དང་ད་ལྟར་བྱུང་བའི་མཚན་ཉིད་དག་ནི་མི་ལྡན་པ་མ་ཡིན་ནོ། །</s>
  </p>
  <p id="582">
    <s id="582:1">མ་འོངས་པ་ནི་མ་འོངས་པའི་མཚན་ཉིད་དང་ལྡན་པ་ལ་འདས་པ་ད་ལྟར་བྱུང་བ་དག་ནི་མི་ལྡན་པ་མ་ཡིན་ནོ། །</s>
  </p>
  <p id="583">
    <s id="583:1">དེ་བཞིན་དུ་ད་ལྟར་བྱུང་བ་ཡང་འདས་པ་དང་མ་འོངས་པ་དག་དང་མི་ལྡན་པ་མ་ཡིན་ཏེ།</s>
  </p>
  <p id="584">
    <s id="584:1">དཔེར་ན་སྐྱེས་བུ་བུད་མེད་དག་ཅིག་ལ་ཆགས་པ་ལྷག་མ་རྣམས་ལ་འདོད་ཆགས་དང་བྲལ་བ་མ་ཡིན་པ་བཞིན་ནོ་ཞེས་ཟེར་རོ་ཞེས་གྲག་གོ། །</s>
  </p>
  <p id="585">
    <s id="585:1">གནས་སྐབས་གཞན་དུ་འགྱུར་བ་པ་ནི་བཙུན་པ་དབྱིག་བཤེས་ཡིན་ཏེ།</s>
  </p>
  <p id="586">
    <s id="586:1">དེ་ན་རེ་ཆོས་དུས་རྣམས་སུ་འཇུག་པ་ན་གནས་སྐབས་དང་གནས་སྐབས་སུ་ཕྱིན་ནས་གནས་སྐབས་གཞན་གྱི་སྒོ་ནས་གཞན་དང་གཞན་ཞེས་སྟོན་གྱི་རྫས་གཞན་གྱི་སྒོ་ནས་ནི་མ་ཡིན་ཏེ།</s>
  </p>
  <p id="587">
    <s id="587:1">དཔེར་ན་རི་ལུ་གཅིག་གཅིག་གི་ཤད་མིག་ཏུ་གཞག་ན་གཅིག་ཅེས་བྱ། བརྒྱའི་ཤོད་མིག་ཏུ་གཞག་ན་བརྒྱ། སྟོང་གི་ཤོད་མིག་ཏུ་གཞག་ན་སྟོང་ཞེས་བྱ་བ་བཞིན་ནོ་ཞེས་ཟེར་རོ་ཞེས་གྲག་གོ། །</s>
  </p>
  <p id="588">
    <s id="588:1">གཞན་དང་གཞན་དུ་འགྱུར་བ་ནི་བཙུན་པ་སངས་རྒྱས་ལྷ་ཡིན་ཏེ།</s>
  </p>
  <p id="589">
    <s id="589:1">དེ་ན་རེ་ཆོས་དུས་རྣམས་སུ་འཇུག་པ་ན་སྔ་མ་དང་ཕྱི་མ་ལ་ལྟོས་ནས་གཞན་དང་གཞན་ཞེས་བརྗོད་དེ།</s>
  </p>
  <p id="590">
    <s id="590:1">དཔེར་ན་བུད་མེད་གཅིག་ལ་མ་ཞེས་ཀྱང་བྱ༑ བུ་མོ་ཞེས་ཀྱང་བྱ་བ་བཞིན་ནོ་ཞེས་ཟེར་རོ་ཞེས་གྲག་སྟེ།</s>
  </p>
  <p id="591">
    <s id="591:1">དེ་ལྟར་ན་བཞི་པོ་དེ་དག་ནི་ཐམས་ཅད་ཡོད་པར་སྨྲ་བ་དག་ཡིན་ནོ། །</s>
  </p>
  <p id="592">
    <s id="592:1">དེ་དག་ལས་དང་པོ་ནི་ཡོངས་སུ་འགྱུར་བར་སྨྲ་བའི་ཕྱིར་གྲངས་ཅན་གྱི་ཕྱོགས་ལ་བསླན་པར་བྱའོ། །</s>
  </p>
  <p id="593">
    <s id="593:1">གཉིས་པའི་ཡང་ཐམས་ཅད་ལ་མཚན་ཉིད་ཐམས་ཅད་དང་ལྡན་པའི་ཕྱིར་དུས་འཆོལ་བར་འགྱུར་ཏེ།</s>
  </p>
  <p id="594">
    <s id="594:1">སྐྱེས་བུ་ཞིག་བུད་མེད་ལ་ལ་ལ་ནི་འདོད་ཆགས་ཀུན་དུ་འབྱུང་ལ།ལ་ལ་ལ་ནི་ལྡན་པ་འབའ་ཞིག་གོ་ཞེས་བྱ་བ་འདིར་ཅི་ཞིག་མཚུངས།</s>
  </p>
  <p id="595">
    <s id="595:1">བཞི་པའི་ཡང་དུས་གཅིག་ལ་དུས་གསུམ་ཆར་དུ་འགྱུར་ཏེ།</s>
  </p>
  <p id="596">
    <s id="596:1">འདས་པའི་དུས་ལ་སྔ་མ་དང་ཕྱི་མའི་སྐད་ཅིག་མ་དག་ནི་འདས་པ་དང་མ་འོངས་པ་ཡིན་ལ། དབུས་ཀྱི་སྐད་ཅིག་མ་ནི་ད་ལྟར་བྱུང་བར་འགྱུར་རོ། །</s>
  </p>
  <p id="597">
    <s id="597:1">དེ་ལྟ་བས་ན་དེ་དག་ཐམས་ཅད་ཀྱི་ནང་ན།</s>
  </p>
  <p id="598">
    <s id="598:1">གསུམ་པ་བཟང་སྟེ།</s>
  </p>
  <p id="599">
    <s id="599:1">གནས་སྐབས་གཞན་དུ་འགྱུར་བ་གང་ཡིན་པའོ། །དེ་ཡིས་ནི།</s>
  </p>
  <p id="600">
    <s id="600:1">བྱ་བ་ཡིས། དུས་རྣམས་རྣམ་གཞག་</s>
  </p>
  <p id="601">
    <s id="601:1">གང་གི་ཚེ་ཆོས་དེ་བྱ་བ་མི་བྱེད་པ་དེའི་ཚེ་མ་འོངས་པ་ཡིན་ལ།</s>
  </p>
  <p id="602">
    <s id="602:1">གང་གི་ཚེ་བྱེད་པ་དེའི་ཚེ་ནི་ད་ལྟར་བྱུང་བ་ཡིན།</s>
  </p>
  <p id="603">
    <s id="603:1">གང་གི་ཚེ་བྱས་ནས་འགགས་པ་དེའི་ཚེ་ནི་འདས་པ་ཡིན་ནོ་ཞེས་གྲག་གོ། །</s>
  </p>
  <p id="604">
    <s id="604:1">དེ་དག་ཐམས་ཅད་ནི་ཡོངས་སུ་གོ་ན་གལ་ཏེ་འདས་པ་ཡང་རྫས་སུ་ཡོད་ལ་མ་འོངས་པ་ཡང་རྫས་སུ་ཡོད་ན།</s>
  </p>
  <p id="605">
    <s id="605:1">ཅིའི་ཕྱིར་འདས་པའམ་མ་འོངས་པ་ཞེས་བྱ་བ་བརྗོད་པར་བྱ་དགོས་སོ། །</s>
  </p>
  <p id="606">
    <s id="606:1">བྱ་བ་ཡིས། དུས་རྣམས་རྣམ་གཞག་ཅེས་བཤད་པ་མ་ཡིན་ནམ།</s>
  </p>
  <p id="607">
    <s id="607:1">གལ་ཏེ་ཁྱིམ་དེ་ལྟ་ན་ད་ལྟར་བྱུང་བའི་མིག་དེ་དང་འདྲ་བའི་བྱ་བ་གང་ཞིག་ཡིན།</s>
  </p>
  <p id="608">
    <s id="608:1">འབྲས་བུ་འབྱིན་པ་དང་འཛིན་པ་ཡིན་ནོ། །</s>
  </p>
  <p id="609">
    <s id="609:1">འོ་ན་ནི་སྐལ་བ་མཉམ་པའི་རྒྱུ་ལ་སོགས་པ་འདས་པ་རྣམས་ཀྱང་འབྲས་བུ་འབྱིན་པའི་ཕྱིར་བྱ་བའམ་བྱ་བ་བྱེད་དུ་ཐལ་བར་འགྱུར་བས་མཚན་ཉིད་འཆོལ་བར་འགྱུར་རོ། །</s>
  </p>
  <p id="610">
    <s id="610:1">འདི་ཡང་བརྗོད་པར་བྱ་དགོས་ཏེ། གལ་ཏེ་ཆོས་དེའི་བདག་ཉིད་ཁོ་ནར་ཡོད་ན་རྟག་ཏུ་བྱ་བ་བྱེད་པ་ལ།</s>
  </p>
  <p id="611">
    <s id="611:1">བགེགས་སུ་བྱེད།</s>
  </p>
  <p id="612">
    <s id="612:1">གང་གིས་ན་རེས་འགའ་ནི་བྱ་བ་བྱེད་ལ་རེས་འགའ་ནི་མ་ཡིན་ཞེས་བྱ།</s>
  </p>
  <p id="613">
    <s id="613:1">གལ་ཏེ་རྐྱེན་རྣམས་མ་ཚོགས་པ་ཡིན་ནོ་ཞེ་ན།</s>
  </p>
  <p id="614">
    <s id="614:1">མི་རུང་སྟེ། རྟག་ཏུ་ཡོད་པ་ཉིད་དུ་ཁས་བླངས་པའི་ཕྱིར་རོ། །</s>
  </p>
  <p id="615">
    <s id="615:1">བྱ་བ་འདས་པ་དང་མ་འོངས་པ་དང་ད་ལྟར་བྱུང་བ་ཞེས་བྱ་བ་གང་ཡིན་པ།</s>
  </p>
  <p id="616">
    <s id="616:1">དེ་ཡང་ཇི་ལྟར།</s>
  </p>
  <p id="617">
    <s id="617:1">བྱ་བ་ལ་ཡང་བྱ་བ་གཞན་ཞིག་ཡོད་དམ་ཅི།</s>
  </p>
  <p id="618">
    <s id="618:1">འོན་ཏེ་དེ་འདས་པ་ཡང་མ་ཡིན། མ་འོངས་པ་ཡང་མ་ཡིན་ད་ལྟར་བྱུང་བ་ཡང་མ་ཡིན་ལ།</s>
  </p>
  <p id="619">
    <s id="619:1">ཡོད་པ་ཡང་ཡིན་ན་ནི་དེས་ན་འདུས་མ་བྱས་ཡིན་པས་རྟག་ཏུ་ཡོད་དོ་ཞེས་བྱ་བར་འགྱུར་ཏེ།</s>
  </p>
  <p id="620">
    <s id="620:1">དེའི་ཕྱིར་གང་གི་ཚེ་ཆོས་བྱ་བ་མི་བྱེད་པ་དེའི་ཚེ་མ་འོངས་པ་ཡིན་ནོ་ཞེས་བརྗོད་པར་མི་བྱའོ།</s>
  </p>
  <p id="621">
    <s id="621:1">གལ་ཏེ་ཆོས་ལས་བྱ་བ་གཞན་ཞིག་ཡིན་ན་ནི་སྐྱོན་དེར་ཡང་འགྱུར་བ་ཞིག་ན་དེ་ནི་</s>
  </p>
  <p id="622">
    <s id="622:1">གཞན་མ་ཡིན་ཏེ།</s>
  </p>
  <p id="623">
    <s id="623:1">དེའི་ཕྱིར་སྐྱོན་དེར་མི་འགྱུར་རོ། །</s>
  </p>
  <p id="624">
    <s id="624:1">དེ་ལྟ་ན་ནི་འོ་ན་དེ་ཉིད་</s>
  </p>
  <p id="625">
    <s id="625:1">དུས་སུ་མི་རུང་སྟེ།</s>
  </p>
  <p id="626">
    <s id="626:1">གལ་ཏེ་ཆོས་ཁོ་ན་བྱ་བ་ཡིན་ན་ཆོས་དེ་དེའི་བདག་ཉིད་ཁོ་ནར་ཡོད་བཞིན་དུ་ཅིའི་ཕྱིར་རེས་འགའ་ནི་འདས་པ་ཞེས་བྱ། རེས་འགའ་ནི་མ་འོངས་པ་ཞེས་བྱ་སྟེ།</s>
  </p>
  <p id="627">
    <s id="627:1">དུས་རྣམ་པར་གཞག་པ་མི་འགྲུབ་བོ། །</s>
  </p>
  <p id="628">
    <s id="628:1">ཆོས་གང་མ་སྐྱེས་པ་དེ་ནི་མ་འོངས་པ་ཡིན་ནོ། །</s>
  </p>
  <p id="629">
    <s id="629:1">གང་སྐྱེས་ལ་མ་ཞིག་པ་དེ་ནི་ད་ལྟར་བྱུང་བ་ཡིན་ནོ། །</s>
  </p>
  <p id="630">
    <s id="630:1">གང་ཞིག་པ་དེ་ནི་འདས་པ་ཡིན་ནོ་ཞེས་བྱ་བ་འདི་ལ་མི་འགྲུབ་པ་ཅི་ཞིག་ཡོད།</s>
  </p>
  <p id="631">
    <s id="631:1">འདིར་དེ་ཉིད་བརྗོད་པར་བྱ་དགོས་ཏེ།</s>
  </p>
  <p id="632">
    <s id="632:1">གལ་ཏེ་ཇི་ལྟར་ད་ལྟར་གྱི་རྫས་སུ་ཡོད་པ་དེ་བཞིན་དུ། འདས་པ་དང་མ་འོངས་པ་ལ་ཡང་ཡོད་ན་ནི།</s>
  </p>
  <p id="633">
    <s id="633:1">དེ་བཞིན་དུ། ཡོད་ན་ཅིའི་ཕྱིར་མ་སྐྱེས་ཤིག །</s>
  </p>
  <p id="634">
    <s id="634:1">ཆོས་དེའི་རང་གི་ངོ་བོ་ཁོ་ནར་ཡོད་ན་ནི་ཇི་ལྟར་ན་མ་སྐྱེས་པ་ཞེས་བྱ་བའམ། ཞིག་པ་ཞེས་བྱ་བ་འདི་འགྲུབ་པར་འགྱུར།</s>
  </p>
  <p id="635">
    <s id="635:1">གང་ཞིག་མེད་པས་མ་སྐྱེས་པ་ཞེས་བྱ་བ་ནི་སྔོན་ཅི་ཞིག་མ་བྱུང་བར་འགྱུར།</s>
  </p>
  <p id="636">
    <s id="636:1">གང་ཞིག་མེད་པས་ཞིག་པ་ཞེས་བྱ་བ་ཡང་ཕྱིས་ཅི་ཞིག་མེད་དེ།</s>
  </p>
  <p id="637">
    <s id="637:1">དེ་ལྟ་བས་ན་གལ་ཏེ་མ་བྱུང་བ་ལས་བྱུང་བ་དང༌། བྱུང་ནས་ཀྱང་ཡང་མི་འབྱུང་བར་མི་འདོད་ཕན་ཆད་དུས་གསུམ་རྣམ་པ་ཐམས་ཅད་དུ་མི་འགྲུབ་བོ། །</s>
  </p>
  <p id="638">
    <s id="638:1">གང་ཡང་འདུ་བྱེད་ཀྱི་མཚན་ཉིད་དང་ལྡན་པའི་ཕྱིར་རྟག་པ་ཉིད་དུ་ཐལ་བར་མི་འགྱུར་རོ་ཞེས་སྨྲས་པ་དེ་ཡང་སྐྱེ་བ་དང༌། འཇིག་པ་དག་མི་རུང་བའི་ཕྱིར་ཚིག་ཙམ་སྟེ།</s>
  </p>
  <p id="639">
    <s id="639:1">ཆོས་དེ་རྟག་པ་ཡང་ཡོད་ལ་མི་རྟག་པ་ཡང་ཡིན་ནོ་ཞེས་བྱ་བའི་ཚིག་གི་ལུགས་འདི་ནི་སྔོན་མ་བྱུང་བ་ཡིན་ནོ། །</s>
  </p>
  <p id="640">
    <s id="640:1">ཡང་སྨྲས་པ། རང་བཞིན་ཡང་ནི་རྟག་ཏུ་ཡོད། །དངོས་པོ་ཡང་ནི་རྟག་མི་འདོད། །རང་བཞིན་ལས་ཀྱང་དངོས་མི་གཞན། །དབང་ཕྱུག་ཐ་སྙད་ཡིན་པར་གསལ། །</s>
  </p>
  <p id="641">
    <s id="641:1">གང་ཡང་གསུངས་ཕྱིར་ཞེས་སྨྲས་པ། །ཁོ་བོ་ཅག་ཀྱང་འདས་པ་དང་མ་འོངས་པ་ཡོད་དོ་ཞེས་སྨྲས་ཏེ།</s>
  </p>
  <p id="642">
    <s id="642:1">སྔོན་བྱུང་བ་གང་ཡིན་པ་དེ་ནི་འདས་པ་ཡིན་ལ།</s>
  </p>
  <p id="643">
    <s id="643:1">རྐྱེན་ཡོད་ན་འབྱུང་བར་འགྱུར་བ་གང་ཡིན་པ་དེ་ནི་མ་འོངས་པ་ཡིན་ནོ་ཞེས་དེ་ལྟར་བྱས་ནས་ཡོད་དེ་ཞེས་བྱའི།</s>
  </p>
  <p id="644">
    <s id="644:1">རྫས་སུ་ནི་མ་ཡིན་ནོ།</s>
  </p>
  <p id="645">
    <s id="645:1">ད་ལྟར་བཞིན་དུ་ཡོད་དོ་ཞེས་དེ་སྐད་དུ་ཟེར། གཞན་དུ་ན་ཇི་ལྟར་ཡོད།</s>
  </p>
  <p id="646">
    <s id="646:1">འདས་པ་དང་མ་འོངས་པའི་བདག་ཉིད་དུ་ཡོད་མོད། གལ་ཏེ་རྟག་ཏུ་ཡོད་ན་དེ་ཇི་ལྟར་འདས་པ་དང་མ་འོངས་པ་ཞེས་བྱ་བ་དེ་ཉིད་ཉེ་བར་གནས་སོ།</s>
  </p>
  <p id="647">
    <s id="647:1">དེ་ལྟ་བས་ན་བཅོམ་ལྡན་འདས་ཀྱིས་རྒྱུ་དང་འབྲས་བུ་ལ་སྐུར་པ་འདེབས་པའི་ལྟ་བ་དགག་པའི་ཕྱིར་སྔོན་བྱུང་བའི་རྒྱུ་དང༌།</s>
  </p>
  <p id="648">
    <s id="648:1">ཕྱིས་འབྱུང་བར་འགྱུར་བའི་འབྲས་བུ་སྔོན་བྱུང་བ་ཉིད་དང་འབྱུང་བར་འགྱུར་བ་ཉིད་དུ་ཤེས་པར་བྱ་བར་འདས་པ་ཡོད་དོ། །མ་འོངས་པ་ཡོད་དོ་ཞེས་གསུངས་པར་ཟད་དོ། །</s>
  </p>
  <p id="649">
    <s id="649:1">ཡོད་ཅེས་བྱ་བའི་སྒྲ་ནི་ཚིག་གི་སྒྲ་ཡིན་པའི་ཕྱིར་ཏེ།</s>
  </p>
  <p id="650">
    <s id="650:1">དཔེར་ན་སྨྲ་བ་པོ་མར་མེ་སྔ་མ་མེད་པ་ཡོད་དོ། །ཕྱིས་མེད་པ་ཡོད་དོ་ཞེས་སྨྲས་པ་དང༌།</s>
  </p>
  <p id="651">
    <s id="651:1">ཡང་དཔེར་ན་མར་མེ་དེ་ཤི་བ་ནི་ཡོད་མོད་ཀྱི་ཁོ་བོས་ནི་མ་བསད་དོ་ཞེས་འཛེར་བ་དེ་བཞིན་དུ་འདས་པ་དང༌། མ་འོངས་པ་ཡང་ཡོད་དོ་ཞེས་གསུངས་ཀྱི།</s>
  </p>
  <p id="652">
    <s id="652:1">དེ་ལྟ་མ་ཡིན་ན་འདས་པ་དང་མ་འོངས་པ་མི་འགྲུབ་པ་ཁོ་ནར་འགྱུར་རོ། །</s>
  </p>
  <p id="653">
    <s id="653:1">འོ་ན་བཅོམ་ལྡན་འདས་ཀྱིས་ཀུན་དུ་རྒྱུ་དབྱུག་ཐོགས་ཐོར་ཚུགས་ཅན་རྣམས་ཀྱི་དབང་དུ་མཛད་ནས། ལས་འདས་པ་དང༌། ཟད་པ་དང༌། འགོག་པ་དང༑ བྲལ་བ་དང༌། རྣམ་པར་གྱུར་པ་གང་ཡིན་པ་དེ་ནི་ཡོད་དོ་ཞེས་གང་གསུངས་པ་ཇི་ལྟ་བུ།</s>
  </p>
  <p id="654">
    <s id="654:1">ཅི་དེ་དག་ལས་དེ་སྔོན་བྱུང་བ་ཉིད་དུ་མི་འདོད་པར་གྱུར་ཏམ། དེ་ལས་ནི་རྒྱུད་དེ་ལས་དེས་ཀུན་དུ་དྲངས་པར་འབྲས་བུ་བསྐྱེད་པའི་མཐུ་ཡོད་པ་ལས་དགོངས་ཏེ་གསུངས་པ་ཡིན་ནོ། །</s>
  </p>
  <p id="655">
    <s id="655:1">དེ་ལྟ་མ་ཡིན་ཏེ། རང་གི་ངོ་བོ་ཁོ་ནར་ཡོད་ན་འདས་པ་འགྲུབ་པར་མི་འགྱུར་རོ། །</s>
  </p>
  <p id="656">
    <s id="656:1">དེ་ནི་གདོན་མི་ཟ་བར་དེ་ལྟ་བུ་ཡིན་པར་ཤེས་པར་བྱ་སྟེ།</s>
  </p>
  <p id="657">
    <s id="657:1">འདི་ལྟར་བཅོམ་ལྡན་འདས་ཀྱིས་དོན་དམ་པ་སྟོང་པ་ཉིད་ཀྱི་མདོ་ལས། མིག་ནི་སྐྱེ་བ་ན་ཡང་གང་ནས་ཀྱང་མི་འོང་ལ། འགག་པ་ན་ཡང་གང་དུ་ཡང་སོགས་པར་མི་འགྱུར་རོ། །</s>
  </p>
  <p id="658">
    <s id="658:1">དེ་ལྟ་བས་ན་དགེ་སློང་དག་མིག་ནི་མ་བྱུང་བ་ལས་འབྱུང་ཞིང་བྱུང་ནས་ཀྱང་སླར་འཇིག་པར་འགྱུར་རོ་ཞེས་གསུངས་ཏེ།</s>
  </p>
  <p id="659">
    <s id="659:1">གལ་ཏེ་མ་འོངས་པའི་མིག་ཅིག་ཡོད་པར་གྱུར་ན་མ་བྱུང་བ་ལས་འབྱུང་ངོ་ཞེས་གསུངས་པར་མི་འགྱུར་རོ། །</s>
  </p>
  <p id="660">
    <s id="660:1">གལ་ཏེ་ད་ལྟར་གྱི་དུས་སུ་མ་བྱུང་བ་ལས་འབྱུང་ངོ་ཞེ་ན་མི་རུང་སྟེ།</s>
  </p>
  <p id="661">
    <s id="661:1">དུས་ནི་དངོས་པོ་ལས་དོན་གཞན་མ་ཡིན་པའི་ཕྱིར་རོ། །</s>
  </p>
  <p id="662">
    <s id="662:1">འོན་ཏེ་རང་གི་མཚན་ཉིད་དུ་མ་བྱུང་བ་ལས་འབྱུང་ངོ་ཞེ་ན་ནི་མ་འོངས་པའི་མིག་མེད་དོ་ཞེས་བྱ་བ་འདི་གྲུབ་པ་ཡིན་ནོ། །</s>
  </p>
  <p id="663">
    <s id="663:1">གང་ཡང་རྣམ་པར་ཤེས་པ་ནི་གཉིས་ལ་བརྟེན་ནས་སྐྱེ་བའི་ཕྱིར་རོ་ཞེས་སྨྲས་པ་ནི་རེ་ཞིག་འདིར་ཡིད་དང་ཆོས་རྣམས་ལ་བརྟེན་ནས་ཡིད་ཀྱི་རྣམ་པར་ཤེས་པ་སྐྱེ་བ་གང་ཡིན་པ་དེ་ཇི་ལྟར་ཡིད་སྐྱེས་པར་བྱེད་པའི་རྐྱེན་ཡིན་པ་དེ་ལྟར་ཆོས་རྣམས་ཀྱང་དེ་དང་འདྲ་འམ།</s>
  </p>
  <p id="664">
    <s id="664:1">འོན་ཏེ་ཆོས་རྣམས་དམིགས་པ་ཙམ་ཞིག་ཡིན་ཞེས་བྱ་བ་འདི་དཔྱད་པར་བྱ་སྟེ།</s>
  </p>
  <p id="665">
    <s id="665:1">རེ་ཞིག་གལ་ཏེ་ཆོས་རྣམས་སྐྱེད་པར་བྱེད་པའི་རྐྱེན་ཡིན་ནོ་ཞེ་ན་ནི་ཇི་ལྟར་ན་མ་འོངས་པ་བསྐལ་པ་སྟོང་ན་འབྱུང་བར་འགྱུར་བའམ། ཡང་ན་མི་འབྱུང་བ་གང་ཡིན་པ་དེ་ད་ལྟར་གྱི་རྣམ་པར་ཤེས་པ་བསྐྱེད་པར་འགྱུར།</s>
  </p>
  <p id="666">
    <s id="666:1">མྱ་ངན་ལས་འདས་པ་ཡང་འཇུག་པ་ཐམས་ཅད་དང་འགལ་བའི་ཕྱིར་སྐྱེད་པར་བྱེད་པ་ཡིན་པར་མི་འཐད་དོ། །</s>
  </p>
  <p id="667">
    <s id="667:1">འོན་ཏེ་ཆོས་རྣམས་དམིགས་པ་ཙམ་ཞིག་ཡིན་ནོ་ཞེ་ན་ནི་འདས་པ་དང་མ་འདས་པ་ཡང་དམིགས་པ་ཡིན་ནོ་ཞེས་སྨྲའོ། །</s>
  </p>
  <p id="668">
    <s id="668:1">གལ་ཏེ་མེད་པ་ཇི་ལྟར་དམིགས་པ་ཡིན་ན་ཞེ། །</s>
  </p>
  <p id="669">
    <s id="669:1">ད་ནི་འདིར་དེ་ཇི་ལྟར་ན་དམིགས་པ་ཡིན་པ་དེ་ལྟར་ཡོད་དོ་ཞེས་སྨྲའོ། །</s>
  </p>
  <p id="670">
    <s id="670:1">དེའི་ཇི་ལྟར་ན་དམིགས་པ་ཡིན་ཞེ་ན།</s>
  </p>
  <p id="671">
    <s id="671:1">བྱུང་བར་གྱུར་པ་དང༌། འབྱུང་བར་འགྱུར་རོ་ཞེས་བྱ་བ་སྟེ།</s>
  </p>
  <p id="672">
    <s id="672:1">འདས་པའི་གཟུགས་སམ། ཚོར་བ་དྲན་པ་ན་ཡོད་དོ་ཞེས་བྱ་བར་ནི་སུ་ཡང་མི་ལྟའོ། །</s>
  </p>
  <p id="673">
    <s id="673:1">འོ་ན་ཅི་ཞེ་ན། བྱུང་བར་གྱུར་ཏོ་ཞེས་བྱ་བར་ལྟའོ། །</s>
  </p>
  <p id="674">
    <s id="674:1">ཡང་ཇི་ལྟར་ད་ལྟར་གྱི་གཟུགས་ཉམས་སུ་མྱོང་བ་དེ་ལྟར་འདས་པ་ཡང་དྲན་ནོ། །</s>
  </p>
  <p id="675">
    <s id="675:1">མ་འོངས་པ་ཇི་ལྟར་ད་ལྟར་དུ་འགྱུར་བ་དེ་ལྟ་བུ་ནི་སངས་རྒྱས་རྣམས་ཀྱིས་མཁྱེན་ཏོ། །</s>
  </p>
  <p id="676">
    <s id="676:1">གལ་ཏེ་ཡང་དེ་དེ་བཞིན་དུ་ཡོད་དོ་ཞེ་ན་ནི་ད་ལྟར་དུ་འགྱུར་རོ། །</s>
  </p>
  <p id="677">
    <s id="677:1">འོན་ཏེ་མེད་དོ་ཞེ་ན་ནི་མེད་པ་ཡང་དམིགས་པ་ཡིན་ནོ་ཞེས་བྱ་བར་གྲུབ་པ་ཡིན་ནོ། །</s>
  </p>
  <p id="678">
    <s id="678:1">གལ་ཏེ་དེ་ཉིད་སིལ་བུ་ཡིན་ནོ་ཞེ་ན་མ་ཡིན་ཏེ། སིལ་བུ་ལ་མི་འཛིན་པའི་ཕྱིར་རོ། །</s>
  </p>
  <p id="679">
    <s id="679:1">གལ་ཏེ་ཡང་དེ་ནི་གཟུགས་དེ་ཁོ་ན་ཡིན་ཏེ། རྡུལ་ཕྲ་རབ་ཏུ་གྱེས་པ་འབའ་ཞིག་ཏུ་ཟད་དོ་ཞེ་ན།</s>
  </p>
  <p id="680">
    <s id="680:1">དེ་ལྟ་ན་ནི་རྡུལ་ཕྲ་རབ་རྣམས་རྟག་པར་འགྱུར་ཏེ༑</s>
  </p>
  <p id="681">
    <s id="681:1">དེ་ལྟ་ན་རྡུལ་ཕྲ་རབ་བསགས་པ་དང་གྱེས་པ་ཙམ་དུ་འགྱུར་གྱི་ཅུང་ཟད་ཀྱང་སྐྱེ་བ་ཡང་མེད་ལ་འགག་པ་ཡང་མེད་པས་འཚོ་བྱེད་ཀྱི་རྩོད་པ་བླངས་པ་ཡིན་ནོ། །</s>
  </p>
  <p id="682">
    <s id="682:1">མིག་ནི་ནམ་སྐྱེ་བ་ན་ཡང་གང་ནས་ཀྱང་མི་འོང་ཞེས་རྒྱས་པར་གསུངས་པའི་མདོ་ཡང་བོར་བར་འགྱུར་རོ། །</s>
  </p>
  <p id="683">
    <s id="683:1">ཚོར་བ་ལ་སོགས་པ་རྡུལ་ཕྲ་རབ་བསགས་པ་མ་ཡིན་པ་རྣམས་ཀྱང་ཇི་ལྟར་ན་སིལ་བུ་ཉིད་ཡིན།</s>
  </p>
  <p id="684">
    <s id="684:1">དེ་དག་ཀྱང་ཇི་ལྟར་བྱུང་ཞིང་ཉམས་སུ་མྱོང་བ་དྲན་ཏེ།</s>
  </p>
  <p id="685">
    <s id="685:1">གལ་ཏེ་ཡང་དེ་དག་དེ་བཞིན་དུ་ཡོད་དོ་ཞེ་ན་ནི་རྟག་པར་འགྱུར་རོ། །</s>
  </p>
  <p id="686">
    <s id="686:1">འོན་ཏེ་མེད་དོ་ཞེ་ན་ནི། མེད་པ་ཡང་དམིགས་པ་ཡིན་ནོ་ཞེས་བྱ་བར་གྲུབ་པ་ཡིན་ནོ། །</s>
  </p>
  <p id="687">
    <s id="687:1">གལ་ཏེ་མེད་པ་ཡང་དམིགས་པ་ཡིན་ན་སྐྱེ་མཆེད་བཅུ་གསུམ་པ་ཡང་དམིགས་པ་ཡིན་པར་འགྱུར་རོ། །</s>
  </p>
  <p id="688">
    <s id="688:1">འོ་ན་སྐྱེ་མཆེད་བཅུ་གསུམ་པ་མེད་དོ་སྙམ་པའི་རྣམ་པར་ཤེས་པ་འདིའི་དམིགས་པ་ཅི་ཞིག་ཡིན།</s>
  </p>
  <p id="689">
    <s id="689:1">མིང་དེ་ཉིད་དམིགས་པ་ཡིན་ནོ། །</s>
  </p>
  <p id="690">
    <s id="690:1">དེ་ལྟ་ནི་འོ་ན་མིང་དེ་ཉིད་མེད་དོ་ཞེས་བྱ་བར་རྟོགས་པར་འགྱུར་རོ། །</s>
  </p>
  <p id="691">
    <s id="691:1">གང་ཞིག་སྒྲའི་སྔ་ན་མེད་པ་ལ་དམིགས་པ་དེའི་དམིགས་པ་ཡང་ཅི་ཞིག་ཡིན། སྒྲ་ཁོ་ན་ཡིན་ནོ། །</s>
  </p>
  <p id="692">
    <s id="692:1">དེ་ལྟ་ན་ནི་འོ་ན་གང་ཞིག་སྒྲ་མེད་པ་དོན་དུ་གཉེར་བ་དེ་ལ་སྒྲ་དབྱུང་དགོས་པ་ཁོ་ནར་འགྱུར་རོ། །</s>
  </p>
  <p id="693">
    <s id="693:1">གལ་ཏེ་མ་འོངས་པའི་གནས་སྐབས་ཡིན་ནོ་ཞེ་ན་ནི་ཡོད་ན་ཇི་ལྟར་ན་མེད་པའི་བློར་འགྱུར།</s>
  </p>
  <p id="694">
    <s id="694:1">གལ་ཏེ་ད་ལྟར་མེད་པ་ཡིན་ནོ་ཞེ་ན་ནི་མ་ཡིན་ཏེ། གཅིག་པའི་ཕྱིར་རོ། །</s>
  </p>
  <p id="695">
    <s id="695:1">ཡང་ན་དེའི་བྱེ་བྲག་གང་ཡིན་པ་དེ་མ་བྱུང་བ་ལས་འབྱུང་བར་འགྲུབ་སྟེ།</s>
  </p>
  <p id="696">
    <s id="696:1">དེ་ལྟ་བས་ན་རྣམ་པར་ཤེས་པའི་དམིགས་པ་ནི་ཡོད་པ་དང་མེད་པ་དེ་གཉི་ག་ཡིན་ནོ།</s>
  </p>
  <p id="697">
    <s id="697:1">འོ་ན་བྱང་ཆུབ་སེམས་དཔའ་འཇིག་རྟེན་ན་མེད་པ་གང་ཡིན་པ་དེ་དག་གིས་ཤེས་པའམ་མཐོང་བ་འདི་ནི་གནས་མེད་དོ་ཞེས་གང་སྨྲས་པ་དེ་ཇི་ལྟ་བུ།</s>
  </p>
  <p id="698">
    <s id="698:1">འདིར་བསམ་པ་ནི་མངོན་པའི་ང་རྒྱལ་ཅན་གཞན་དག་སྣང་བ་མེད་བཞིན་དུ་ཡོད་པར་ལྟའི་བདག་ནི་ཡོད་པ་ཁོ་ན་ལ་ཡོད་དོ་ཞེས་བྱ་བར་ལྟའོ་ཞེས་བྱ་བ་འདི་ཡིན་ནོ། །</s>
  </p>
  <p id="699">
    <s id="699:1">དེ་ལྟ་མ་ཡིན་ཏེ། བློ་ཐམས་ཅད་ཀྱི་དམིགས་པ་ཡོད་པ་ཉིད་ཡིན་ན་འདི་རྟོག་པར་ཡང་ག་ལ་འགྱུར།</s>
  </p>
  <p id="700">
    <s id="700:1">ཡང་ན་ཁྱད་པར་ཡང་ཅི་ཞིག་ཡོད།</s>
  </p>
  <p id="701">
    <s id="701:1">དེ་ནི་གདོན་མི་ཟ་བར་དེ་ལྟ་བུ་ཡིན་པར་ཤེས་པར་བྱ་སྟེ།</s>
  </p>
  <p id="702">
    <s id="702:1">འདི་ལྟར་བཅོམ་ལྡན་འདས་ཀྱིས་གཞན་དུ་ངའི་ཉན་ཐོས་ཀྱི་དགེ་སློང་ཚུར་ཤོག་ཅེས་བྱ་བ་ནས་དེ་ངས་ནང་གཏམས་ན་ནུབ་ཁྱད་པར་དུ་འགྲོ། །</s>
  </p>
  <p id="703">
    <s id="703:1">ནུབ་གཏམས་ན་ནང་ཁྱད་པར་དུ་འགྲོ་སྟེ། ཡོད་པ་ལ་ཡོད་པར་ཤེས་ལ། མེད་པ་ལ་ཡང་མེད་པར་ཤེས་སོ། །</s>
  </p>
  <p id="704">
    <s id="704:1">བླ་ན་ཡོད་པ་ལ་ཡང་བླ་ན་ཡོད་པར་ཤེས་ལ། བླ་ན་མེད་པ་ལ་ཡང་བླ་ན་མེད་པར་ཤེས་སོ་ཞེས་བྱ་བའི་བར་དུ་གསུངས་ཏེ།</s>
  </p>
  <p id="705">
    <s id="705:1">དེ་ལྟ་བས་ན་རྣམ་པར་ཤེས་པ་ནི་ཡོད་པ་ལ་དམིགས་པའི་ཕྱིར་རོ་ཞེས་བྱ་བ་དེ་ཡང་གཏན་ཚིགས་སུ་མི་རུང་ངོ༌། །</s>
  </p>
  <p id="706">
    <s id="706:1">གང་ཡང་འབྲས་ཕྱིར་ཞེས་སྨྲས་པ།</s>
  </p>
  <p id="707">
    <s id="707:1">མདོ་སྡེ་པ་རྣམས་ནི་ལས་དང་འདས་པ་ལས་འབྲས་བུ་འབྱུང་བར་མི་བརྗོད་པ་ཁོ་ནའོ། །</s>
  </p>
  <p id="708">
    <s id="708:1">འོ་ན་ཇི་ལྟ་བུ་ཞེ་ན། དེ་སྔོན་དུ་འགྲོ་བའི་རྒྱུད་ཀྱི་ཁྱད་པར་ལས་ཏེ། བདག་ཏུ་སྨྲ་བ་དགག་པ་ནས་བཤད་པར་བྱའོ། །</s>
  </p>
  <p id="709">
    <s id="709:1">གང་གི་འདས་པ་དང་མ་འོངས་པ་རྫས་སུ་ཡོད་པ་དེའི་འབྲས་བུ་རྟག་ཏུ་ཡོད་པ་ཁོ་ན་བས་དེ་ལ་ལས་ཀྱི་ནུས་པ་ཅི་ཞིག་ཡོད།</s>
  </p>
  <p id="710">
    <s id="710:1">བསྐྱེད་པར་ནུས་སོ། །</s>
  </p>
  <p id="711">
    <s id="711:1">འོ་ན་ནི་སྐྱེ་བ་མ་བྱུང་བ་ལས་དང་འབྱུང་བ་ཞེས་བྱ་བར་གྲུབ་པ་ཡིན་ནོ། །</s>
  </p>
  <p id="712">
    <s id="712:1">ཡང་ཐམས་ཅད་ཡོད་པ་ཁོ་ན་ཡིན་ན་ད་ནི་གང་ལ་གང་ཞིག་འདུས་ཏེ།</s>
  </p>
  <p id="713">
    <s id="713:1">དེ་ལྟ་ན་ལོ་རྩིས་པ་རྣམས་ཀྱི་རྩོད་པ་སྐད་དུ་གང་ཡོད་པ་དི་ནི་ཡོད་པ་ཁོ་ནའོ། །</s>
  </p>
  <p id="714">
    <s id="714:1">གང་མེད་པ་དེ་ནི་མེད་པ་ཁོ་ནའོ། །</s>
  </p>
  <p id="715">
    <s id="715:1">མེད་པ་ལ་ནི་སྐྱེ་བ་ཡང་མེད་དོ། །</s>
  </p>
  <p id="716">
    <s id="716:1">ཡོད་པ་ལ་ནི་འཇིག་པ་ཡང་མེད་དོ་ཞེས་བརྗོད་པ་ཡིན་ནོ། །</s>
  </p>
  <p id="717">
    <s id="717:1">འོ་ན་ད་ལྟར་དུ་བྱེད་པ་ནུས་པ་ཡིན་ནོ། །</s>
  </p>
  <p id="718">
    <s id="718:1">ད་ལྟར་དུ་བྱེད་པ་ཞེས་བྱ་བ་འདི་ཅི་ཡིན།</s>
  </p>
  <p id="719">
    <s id="719:1">གལ་ཏེ་ཡུལ་གཞན་དུ་འདྲེན་པ་ཡིན་ནོ་ཞེ་ན་ནི་རྟག་པར་ཐལ་བར་འགྱུར་རོ། །</s>
  </p>
  <p id="720">
    <s id="720:1">གཟུགས་ཅན་མ་ཡིན་པ་རྣམས་ལ་ཡང་དེ་ཇི་ལྟ་བུ།</s>
  </p>
  <p id="721">
    <s id="721:1">དེ་འདྲེན་པ་གང་ཡིན་པ་དེ་ཡང་མ་བྱུང་བ་ལས་བྱུང་བ་ཡིན་ནོ། །</s>
  </p>
  <p id="722">
    <s id="722:1">གལ་ཏེ་རང་གི་ངོ་བོའི་ཁྱད་པར་ཞིག་ཡིན་ནོ་ཞེ་ན་ནི་མ་བྱུང་བ་ལས་འབྱུང་བ་གྲུབ་པ་ཡིན་ནོ། །</s>
  </p>
  <p id="723">
    <s id="723:1">དེ་ལྟ་བས་ན་འདི་སྐད་དུ། གང་འདས་པ་དང་མ་འོངས་པའི་རྫས་སུ་ཡོད་པར་སྨྲ་བའི་ཐམས་ཅད་ཡོད་པར་སྨྲ་བ་ནི་བསྟན་པ་ལ་ལེགས་པ་མ་ཡིན་གྱི།</s>
  </p>
  <p id="724">
    <s id="724:1">ཇི་སྐད་དུ་མདོ་ལས་ཐམས་ཅད་ཡོད་དོ་ཞེས་གསུངས་པ་དེ་བཞིན་དུ་སྨྲ་བ་དེ་དག་ནི་ལེགས་པ་ཡིན་ནོ། །</s>
  </p>
  <p id="725">
    <s id="725:1">མདོ་ལས་ཇི་ལྟ་བུ་ཐམས་ཅད་ཡོད་ཅེས་གསུངས་ཤེ་ན།</s>
  </p>
  <p id="726">
    <s id="726:1">ཐམས་ཅད་ཡོད་ཅེས་བྱ་བ་ནི་བྲམ་ཟེ་སྐྱེ་མཆེད་བཅུ་གཉིས་ཁོ་ནའོ་ཞེས་བྱ་བའི་ཐ་ཚིག་གོ་ཞེས་གསུངས་སོ། །ཡང་ན་དུས་གསུམ་སྟེ།</s>
  </p>
  <p id="727">
    <s id="727:1">དེ་ཇི་ལྟར་ཡོད་པ་དེ་བཞིན་དུ་ནི་བཤད་ཟིན་ཏོ། །</s>
  </p>
  <p id="728">
    <s id="728:1">ཡང་འདས་པ་དང་མ་འོངས་པ་དང་མེད་ན་ཇི་ལྟར་ན་དེས་སམ། དེར་ལྡན་པ་ཡིན་ཞེ་ན།</s>
  </p>
  <p id="729">
    <s id="729:1">དེ་ལས་སྐྱེས་པ། དེའི་རྒྱུའི་ཕྲ་རྒྱས་ཡོད་པའི་ཕྱིར་ཉོན་མོངས་པ་དེས་ལྡན་ལ།</s>
  </p>
  <p id="730">
    <s id="730:1">དེ་ལ་དམིགས་པའི་ཉོན་མོངས་པའི་ཕྲ་རྒྱས་ཡོད་པས་དངོས་པོ་དང་ལྡན་པ་ཡིན་ནོ། །</s>
  </p>
  <p id="731">
    <s id="731:1">བྱེ་བྲག་ཏུ་སྨྲ་བ་རྣམས་ན་རེ་འདས་པ་དང་མ་འོངས་པ་ནི་ཡོད་པ་ཁོ་ན་ཡིན་ནོ། །</s>
  </p>
  <p id="732">
    <s id="732:1">གང་ཞིག་དྲང་བར་མི་ནུས་པ་དེ་ལ་ནི་འདི་ལྟར།</s>
  </p>
  <p id="733">
    <s id="733:1">ཆོས་ཉིད་དག་ནི་ཟབ་པ་ཡིན། །</s>
  </p>
  <p id="734">
    <s id="734:1">དེ་གདོན་མི་ཟ་བར་རྟོགས་པས་སྒྲུབ་པ་མ་ཡིན་ནོ་ཞེས་བྱ་བར་རིག་པར་བྱའོ་ཞེས་ཟེར་རོ། །</s>
  </p>
  <p id="735">
    <s id="735:1">གང་སྐྱེས་པ་དེ་འགག་པའི་རྣམ་གྲངས་ཀྱང་ཡོད་དེ། གཟུགས་སྐྱེ་ལ་གཟུགས་འགག་གོ། །</s>
  </p>
  <p id="736">
    <s id="736:1">གཞན་སྐྱེ་ལ་གཞན་འགག་པའི་རྣམ་གྲངས་ཀྱང་ཡོད་དེ།</s>
  </p>
  <p id="737">
    <s id="737:1">མ་འོངས་པ་སྐྱེ་ལ་ད་ལྟར་འགག་གོ༑ །</s>
  </p>
  <p id="738">
    <s id="738:1">དུས་ཀྱང་སྐྱེ་སྟེ། སྐྱེ་བ་དུས་ཀྱིས་བསྡུས་པའི་ཕྱིར་རོ། །</s>
  </p>
  <p id="739">
    <s id="739:1">དུས་ལས་ཀྱང་སྐྱེ་སྟེ། མ་འོངས་པའི་དུས་སྐད་ཅིག་མ་དུ་མ་ཡིན་པའི་ཕྱིར་རོ། །</s>
  </p>
  <p id="740">
    <s id="740:1">ཞར་ལ་འོངས་པ་འདི་རྫོགས་སོ།།  །།</s>
  </p>
  <p id="741">
    <s id="741:1">ད་ནི་དངོས་པོ་གང་ཞིག་སྤངས་ན་དེ་དངོས་པོ་དེ་དང་བྲལ་བ་ཡིན་ནམ། གང་དང་བྲལ་ན་དེས་དངོས་པོ་དེ་སྤངས་པ་ཡིན་ཞེས་བྱ་བ་འདི་དཔྱད་པར་བྱ་སྟེ།</s>
  </p>
  <p id="742">
    <s id="742:1">རེ་ཞིག་གང་དང་བྲལ་ན་དེས་དངོས་པོ་དེ་སྤངས་པ་ཡིན་ནོ། །</s>
  </p>
  <p id="743">
    <s id="743:1">སྤངས་ལ་དེ་དང་མ་བྲལ་བ་ཡང་ཡོད་དེ། འདི་ལྟ་སྟེ།</s>
  </p>
  <p id="744">
    <s id="744:1">སྡུག་བསྔལ་མཐོང་སྤང་བྱ་སྤངས་ཀྱང༌། །ཀུན་འགྲོ་ལྷག་མ་རྣམས་ཀྱིས་ལྡན། །དང་པོའི་རྣམ་པ་སྤངས་ཀྱང་དེའི༑ །ཡུལ་ཅན་དྲི་མ་ལྷག་རྣམས་ཀྱིས། །</s>
  </p>
  <p id="745">
    <s id="745:1">སྡུག་བསྔལ་ཤེས་པ་ནི་སྐྱེས་ལ། །ཀུན་འབྱུང་ཤེས་པ་ནི་མ་སྐྱེས་པའི་ཚེ་སྡུག་བསྔལ་མཐོང་བས་སྤང་བར་བྱ་བའི་རིས་སྤངས་པ་ཡིན་ནོ། །</s>
  </p>
  <p id="746">
    <s id="746:1">དེ་སྤངས་ཀྱང་དེ་ལ་དམིགས་པ་ཀུན་དུ་འགྲོ་བ་ཀུན་འབྱུང་མཐོང་བས་སྤང་བར་བྱ་བ་རྣམས་ཀྱིས་ལྡན་ནོ། །</s>
  </p>
  <p id="747">
    <s id="747:1">བསྒོམ་པས་སྤང་བར་བྱ་བའི་རིས་ལ་ཡང་རྣམ་པ་དགུ་ལས་དང་པོའི་རྣམ་པ་སྤངས་ན་དེ་སྤངས་ཀྱང་དེ་ལ་དམིགས་པའི་ཉོན་མོངས་པ་ལྷག་མ་རྣམས་ཀྱིས་ལྷག་པར་རིག་པར་བྱའོ། །</s>
  </p>
  <p id="748">
    <s id="748:1">དངོས་པོ་གང་ལ་ཕྲ་རྒྱས་དུ་ཞིག་རྒྱས་པར་འགྱུར་ཞེས་བྱ་བའི་ཚིག་འདི་རེ་རེ་ནས་བཤད་ན་ནི་བརྗོད་པར་བྱ་བ་མང་པོར་འགྱུར་ཏེ།</s>
  </p>
  <p id="749">
    <s id="749:1">དེ་ལྟ་བས་ན་ཅི་ནས་ཀྱང་འབད་པ་ཆུང་དུ་ཆུང་དུས་འདྲི་བའི་ཚོགས་མང་པོ་གོ་བར་འགྱུར་བར་བསྡུས་ཏེ་རྣམ་པར་འཆད་པར་བྱེད་དོ། །</s>
  </p>
  <p id="750">
    <s id="750:1">མདོར་བསྡུ་ན་ཆོས་ནི་བཅུ་དྲུག་པོ་འདི་ལྟ་སྟེ། འདོད་པ་དང༌། གཟུགས་དང་གཟུགས་མེད་པ་ན་སྤྱོད་པ་རྣམ་པ་ལྔ་ལྔ་དང༌། ཟག་པ་མེད་པའོ། །</s>
  </p>
  <p id="751">
    <s id="751:1">སེམས་ཀྱང་བཅུ་དྲུག་སྟེ། དེ་དག་ཉིད་དོ། །</s>
  </p>
  <p id="752">
    <s id="752:1">དེ་ལ་ཆོས་གང་ཞིག་སེམས་གང་གི་དམིགས་པ་ཡིན་པ་ཤེས་པར་བྱས་ནས་འདི་ལ་ནི་ཕྲ་རྒྱས་འདི་དེ་སྙེད་ཅིག་རྒྱས་པར་འགྱུར་རོ་ཞེས་བྱ་བ་འདི་ནི་རྟག་པར་བྱའོ། །</s>
  </p>
  <p id="753">
    <s id="753:1">དེ་ལ་རེ་ཞིག །</s>
  </p>
  <p id="754">
    <s id="754:1">སྡུག་བསྔལ་རྒྱུ་མཐོང་གོམས་པ་ཡིས། །སྤང་བྱ་འདོད་ཁམས་ལས་སྐྱེས་པ། །རང་གི་གསུམ་དང་གཟུགས་གཏོགས་གཅིག །དྲི་མེད་རྣམ་ཤེས་སྤྱོད་ཡུལ་ལོ། །</s>
  </p>
  <p id="755">
    <s id="755:1">དེ་དག་ནི་རང་གི་ཡང་ཡིན་ལ་གསུམ་ཡང་ཡིན་པས་རང་གི་གསུམ་མོ། །</s>
  </p>
  <p id="756">
    <s id="756:1">དེ་ནི་གཅིག་ཀྱང་ཡིན་ལ་གཟུགས་སུ་གཏོགས་པ་ཡང་ཡིན་པས་གཟུགས་གཏོགས་གཅིག་སྟེ། དེ་ནི་ཚིག་རྣམ་པར་སྦྱར་བའི་རྣམ་པ་ཡིན་ནོ། །</s>
  </p>
  <p id="757">
    <s id="757:1">རེ་ཞིག་སྡུག་བསྔལ་དང་ཀུན་འབྱུང་བ་མཐོང་བས་སྤང་བར་བྱ་བ་དང༌། བསྒོམ་པས་སྤང་བར་བྱ་བའི་ཆོས་འདོད་པ་ན་སྤྱོད་པ་རྣམས་ནི་སེམས་ལྔའི་དམིགས་པ་ཡིན་ཏེ།</s>
  </p>
  <p id="758">
    <s id="758:1">རང་གི་ཁམས་པ་གསུམ་སྟེ། དེ་དག་ཉིད་དང༑ གཟུགས་ན་སྤྱོད་པ་གཅིག་སྟེ།</s>
  </p>
  <p id="759">
    <s id="759:1">བསྒོམ་པས་སྤང་བར་བྱ་བ་ཁོ་ན་དང༌། ཟག་པ་མེད་པའི་དམིགས་པ་ཡིན་ནོ། །</s>
  </p>
  <p id="760">
    <s id="760:1">གཟུགས་ཁམས་ལས་སྐྱེས་རང་གི་དང༌། །འོག་གསུམ་གོང་གཅིག་དྲི་མེད་ཀྱི། །</s>
  </p>
  <p id="761">
    <s id="761:1">ཆོས་རྣམ་པ་གསུམ་པོ་དེ་དག་ཉིད་གཟུགས་ན་སྤྱོད་པ་ནི་སེམས་བརྒྱད་ཀྱི་དམིགས་པ་ཡིན་ཏེ།</s>
  </p>
  <p id="762">
    <s id="762:1">རང་གི་ཁམས་པ་གསུམ་སྟེ། དེ་དག་ཉིད་དང༌།</s>
  </p>
  <p id="763">
    <s id="763:1">ཁམས་འོག་མ་པ་གསུམ་སྟེ། དེ་དག་ཉིད་དང༌།</s>
  </p>
  <p id="764">
    <s id="764:1">ཁམས་གོང་མ་པ་གཅིག་སྟེ།</s>
  </p>
  <p id="765">
    <s id="765:1">བསྒོམ་པས་སྤང་བར་བྱ་བ་ཁོ་ན་དང༌། ཟག་པ་མེད་པའི་དམིགས་པ་ཡིན་ནོ། །</s>
  </p>
  <p id="766">
    <s id="766:1">གཟུགས་མེད་ལས་སྐྱེས་ཁམས་གསུམ་གཏོགས༑ །གསུམ་དང་ཟག་མེད་སྤྱོད་ཡུལ་ལོ། །</s>
  </p>
  <p id="767">
    <s id="767:1">ཆོས་རྣམ་པ་གསུམ་པོ་དེ་དག་ཉིད་གཟུགས་མེད་པ་ན་སྤྱོད་པའི་སེམས་བཅུའི་དམིགས་པ་ཡིན་ཏེ།</s>
  </p>
  <p id="768">
    <s id="768:1">ཁམས་གསུམ་པ་རྣམ་པ་གསུམ་གསུམ་སྟེ། དེ་དག་ཉིད་དང༌། ཟག་པ་མེད་པའི་དམིགས་པ་ཡིན་ནོ།</s>
  </p>
  <p id="769">
    <s id="769:1">སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བ་དང༌། བསྒོམ་པས་སྤང་བར་བྱ་བའི་ཆོས་ཁམས་གསུམ་པ་དག་བཤད་ཟིན་ཏོ། །</s>
  </p>
  <p id="770">
    <s id="770:1">འགོག་དང་ལམ་མཐོང་སྤང་བྱ་ཀུན། །རང་གིས་གླགས་པའི་སྤྱོད་ཡུལ་ལོ། །</s>
  </p>
  <p id="771">
    <s id="771:1">འགག་པ་དང་ལམ་མཐོང་བས་སྤང་བར་བྱ་བའི་ཆོས་རྣམས་ཀྱི་རང་གི་སེམས་ནི་འགོག་པ་དང་ལམ་མཐོང་བས་སྤང་བར་བྱ་བ་ཁོ་ན་ཡིན་ཏེ། །</s>
  </p>
  <p id="772">
    <s id="772:1">ཆོས་དེ་དག་ནི་དེས་གླགས་པའི་སྤྱོད་ཡུལ་ཡིན་པར་ཤེས་པར་བྱ་སྟེ།</s>
  </p>
  <p id="773">
    <s id="773:1">ཇི་ལྟར་བྱས་པས་ཤེ་ན།</s>
  </p>
  <p id="774">
    <s id="774:1">འགོག་པ་མཐོང་བས་སྤང་བར་བྱ་བའི་ཆོས་འདོད་པ་ན་སྤྱོད་པ་རྣམས་ནི་རྣམ་པར་ཤེས་པ་དྲུག་གི་དམིགས་པ་ཡིན་ཏེ།</s>
  </p>
  <p id="775">
    <s id="775:1">སྔར་བཤད་པ་ལྔ་དང༌། འགོག་པ་མཐོང་བས་སྤང་བར་བྱ་བ་གླགས་པ་དེ་ཉིད་ཀྱི་དམིགས་པ་ཡིན་ནོ། །</s>
  </p>
  <p id="776">
    <s id="776:1">ལམ་མཐོང་བས་སྤང་བར་བྱ་བ་རྣམས་ཀྱང་དེ་དང་འདྲ་སྟེ།</s>
  </p>
  <p id="777">
    <s id="777:1">སྔར་བཤད་པ་ལྔ་དང༌། ལམ་མཐོང་བས་སྤང་བར་བྱ་བ་གླགས་པ་དེ་ཉིད་ཀྱི་དམིགས་པ་ཡིན་ཏེ།</s>
  </p>
  <p id="778">
    <s id="778:1">དེ་བཞིན་དུ་འགོག་པ་དང༌། ལམ་མཐོང་བས་སྤང་བར་བྱ་བ་གཟུགས་དང་གཟུགས་མེད་པ་ན་སྤྱོད་པ་རྣམས་ཀྱང་འགོག་པ་དང་ལམ་མཐོང་བས་སྤང་བར་བྱ་བའི་སེམས་གླགས་པ་དེའི་དམིགས་པ་ཡིན་པས་སེམས་དགུ་དང༌། བཅུ་གཅིག་གི་དམིགས་པ་ཡིན་ནོ། །</s>
  </p>
  <p id="779">
    <s id="779:1">ཁམས་གསུམ་པའི་ཆོས་རྣམ་པ་ལྔ་བཤད་ཟིན་ཏོ༑ །</s>
  </p>
  <p id="780">
    <s id="780:1">ཟག་མེད་ཁམས་གསུམ་མཐའ་གསུམ་དང༌། །ཟག་པ་མེད་པའི་སྤྱོད་ཡུལ་ལོ། །</s>
  </p>
  <p id="781">
    <s id="781:1">ཆོས་ཟག་པ་མེད་པ་རྣམས་ནི་སེམས་བཅུའི་དམིགས་པ་ཡིན་ཏེ།</s>
  </p>
  <p id="782">
    <s id="782:1">ཁམས་གསུམ་པའི་ཐ་མ་གསུམ་སྟེ།</s>
  </p>
  <p id="783">
    <s id="783:1">འགོག་པ་དང་ལམ་མཐོང་བས་སྤང་བར་བྱ་བ་དང༌། ཟག་པ་མེད་པའི་དམིགས་པ་ཡིན་ནོ། །</s>
  </p>
  <p id="784">
    <s id="784:1">ཡང་དོན་དེ་ཉིད་ཚིགས་སུ་བཅད་པ་ཕྱེད་པ་དང་གཉིས་ཀྱིས་བསྡུས་པ་ཡིན་ཏེ།</s>
  </p>
  <p id="785">
    <s id="785:1">ཁམས་གསུམ་སྡུག་བསྔལ་རྒྱུ་མཐོང་དང༌། །བསྒོམ་པས་སྤང་བྱ་ཟག་པ་མེད། །རྣམ་ཤེས་ལྔ་བརྒྱད་བཅུ་དང་ནི། །རྣམ་ཤེས་བཅུ་ཡི་སྤྱོད་ཡུལ་ཏེ། །འགོག་དང་ལམ་མཐོང་སྤང་བྱ་ཀུན། །རང་གིས་གླགས་པའི་སྤྱོད་ཡུལ་ལོ། །</s>
  </p>
  <p id="786">
    <s id="786:1">དེ་ལྟར་སེམས་བཅུ་དྲུག་པོ་དེ་དག་གི་དམིགས་པར་ཆོས་བཅུ་དྲུག་པོ་རྣམ་པར་གཞག་པར་རིག་ནས།</s>
  </p>
  <p id="787">
    <s id="787:1">ཇི་ལྟར་ན་ཕྲ་རྒྱས་ཀྱི་དགོས་པ་ཡིན་པ་སྦྱར་བར་བྱ་སྟེ།</s>
  </p>
  <p id="788">
    <s id="788:1">ཕྱོགས་ཙམ་ཞིག་བསྟན་པར་བྱ་སྟེ།</s>
  </p>
  <p id="789">
    <s id="789:1">བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ལ་ཕྲ་རྒྱས་དུ་ཞིག་རྒྱས་པར་འགྱུར་ཞེས་བྱ་བའི་དྲི་བ་འོངས་པ་ལ་དཔྱད་པར་བྱ་སྟེ།</s>
  </p>
  <p id="790">
    <s id="790:1">བདེ་བའི་དབང་པོ་ནི་རྣམ་པ་བདུན་ཏེ།</s>
  </p>
  <p id="791">
    <s id="791:1">འདོད་པ་ན་སྤྱོད་པ་བསྒོམ་པས་སྤང་བར་བྱ་བ་དང༌།</s>
  </p>
  <p id="792">
    <s id="792:1">གཟུགས་ན་སྤྱོད་པ་རྣམ་པ་ལྔ་དང༌། ཟག་པ་མེད་པའོ། །</s>
  </p>
  <p id="793">
    <s id="793:1">དེ་དག་ཀྱང་མདོར་བསྡུ་ན་རྣམ་པར་ཤེས་པ་རྣམ་པ་གཅུ་གཉིས་ཀྱི་དམིགས་པ་ཡིན་ཏེ།</s>
  </p>
  <p id="794">
    <s id="794:1">འགོག་པ་མཐོང་བས་སྤང་བར་བྱ་བ་མ་གཏོགས་པ་འདོད་པ་ན་སྤྱོད་པ་རྣམ་པ་བཞི་དང༌།</s>
  </p>
  <p id="795">
    <s id="795:1">གཟུགས་ན་སྤྱོད་པ་རྣམ་པ་ལྔ་དང༌།</s>
  </p>
  <p id="796">
    <s id="796:1">གཟུགས་མེད་པ་ན་སྤྱོད་པ་རྣམ་པ་གཉིས་ཏེ།</s>
  </p>
  <p id="797">
    <s id="797:1">ལམ་མཐོང་བ་དང་བསྒོམ་པས་སྤང་བར་བྱ་བ་དང༌། ཟག་པ་མེད་པའི་དམིགས་པ་ཡིན་ཏེ།</s>
  </p>
  <p id="798">
    <s id="798:1">རྣམ་པ་བཅུ་གཉིས་པོ་འདི་ནི་བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ཡིན་ནོ། །</s>
  </p>
  <p id="799">
    <s id="799:1">དེ་ལ་ཅི་རིགས་པར་ཕྲ་རྒྱས་འདོད་པ་ན་སྤྱོད་པ་རིས་བཞི་དང༌། གཟུགས་ན་སྤྱོད་པ་འདུས་བྱས་ལ་དམིགས་པ་རྣམས་དང༌།</s>
  </p>
  <p id="800">
    <s id="800:1">གཟུགས་མེད་པ་ན་སྤྱོད་པ་རིས་གཉིས་དང༌། ཀུན་དུ་འགྲོ་བ་རྣམས་རྒྱས་པར་འགྱུར་བར་ཤེས་པར་བྱའོ། །</s>
  </p>
  <p id="801">
    <s id="801:1">བདེ་བའི་དབང་པོ་ལ་དམིགས་པའི་རྣམ་པར་ཤེས་པ་ལ་ཕྲ་རྒྱས་དུ་ཞིག་རྒྱས་པར་འགྱུར་ཞེ་ན།</s>
  </p>
  <p id="802">
    <s id="802:1">བདེ་བའི་དབང་པོ་ལ་དམིགས་པའི་རྣམ་པར་ཤེས་པ་རྣམས་པ་བཅུ་གཉིས་པོ་དེ་ནི་རྣམ་པར་ཤེས་པ་གང་གི་དམིགས་པ་ཡིན་ཞེ་ན།</s>
  </p>
  <p id="803">
    <s id="803:1">རྣམ་པ་བཅུ་གཉིས་པོ་དེ་ཉིད་དང༌།</s>
  </p>
  <p id="804">
    <s id="804:1">ཡང་གཟུགས་མེད་པ་ན་སྤྱོད་པ་རྣམ་པ་གཉིས་ཏེ། སྡུག་བསྔལ་དང་ཀུན་འབྱུང་བ་མཐོང་བས་སྤང་བར་བྱ་བའི་དམིགས་པ་ཡིན་ཏེ།</s>
  </p>
  <p id="805">
    <s id="805:1">རྣམ་པ་བཅུ་བཞི་པོ་འདི་ནི་བདེ་བའི་དབང་པོ་ལ་དམིགས་པ་ལ་དམིགས་པའི་རྣམ་པར་ཤེས་པ་ཡིན་ནོ། །</s>
  </p>
  <p id="806">
    <s id="806:1">དེ་ལ་གཟུགས་མེད་པ་ན་སྤྱོད་པ་སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བ་དག་བསྐྱེད་ནས་འདོད་པ་ན་སྤྱོད་པ་དང་གཟུགས་མེད་པ་ན་སྤྱོད་པ་རིས་བཞི་བཞི་དང༌།</s>
  </p>
  <p id="807">
    <s id="807:1">གཟུགས་ན་སྤྱོད་པ་འདུས་བྱས་ལ་དམིགས་པ་རྣམས་རྒྱས་པར་འགྱུར་རོ་ཞེས་བྱ་བར་ཤེས་པར་བྱ་སྟེ།</s>
  </p>
  <p id="808">
    <s id="808:1">ལམ་འདིས་གཞན་ཡང་ཁོང་དུ་ཆུད་པར་བྱ་སྟེ།</s>
  </p>
  <p id="809">
    <s id="809:1">ཕྲ་རྒྱས་དང་བཅས་པའི་ཕྲ་རྒྱས་དེ་དག་སེམས་དེ་ལ་རྒྱས་པར་འགྱུར་རམ་ཞེ་ན།</s>
  </p>
  <p id="810">
    <s id="810:1">རྒྱས་པར་འགྱུར་བ་དག་ཀྱང་ཡོད་དེ།</s>
  </p>
  <p id="811">
    <s id="811:1">སེམས་དེ་དང་མཚུངས་པར་ལྡན་པ་ཡང་མ་སྤངས་ལ་དེ་ལ་དམིགས་པ་ཡང་མ་སྤངས་པའི་ཕྲ་རྒྱས་གང་དག་ཡིན་པའོ། །</s>
  </p>
  <p id="812">
    <s id="812:1">རྒྱས་པར་མི་འགྱུར་བ་དག་ཀྱང་ཡོད་དེ། སེམས་དེ་དང་མཚུངས་པར་ལྡན་པ་སྤངས་པའི་ཕྲ་རྒྱས་གང་དག་ཡིན་པའོ། །</s>
  </p>
  <p id="813">
    <s id="813:1">དེ་ལྟར་བྱས་ན།</s>
  </p>
  <p id="814">
    <s id="814:1">ཉོན་མོངས་ཕྲ་རྒྱས་བཅས་རྣམ་གཉིས། །ཡིན་ལ། ཉོན་མོངས་ཅན་མིན་རྒྱས་འགྱུར་གྱི། །</s>
  </p>
  <p id="815">
    <s id="815:1">སེམས་ཉོན་མོངས་པ་ཅན་ནི་དེ་དང་མཚུངས་པར་ལྡན་པ་དང༌།</s>
  </p>
  <p id="816">
    <s id="816:1">དེ་ལ་དམིགས་པ་མ་སྤངས་པར་བྱ་བའི་ཕྲ་རྒྱས་རྒྱས་པར་འགྱུར་བ་རྣམས་དང༌།</s>
  </p>
  <p id="817">
    <s id="817:1">དེ་དང་མཚུངས་པར་ལྡན་པ་སྤངས་པ་རྒྱས་པར་མི་འགྱུར་བ་རྣམས་ཀྱི་ཕྲ་རྒྱས་དང་བཅས་པ་ཡིན་ཏེ། དེ་དང་ལྷན་ཅིག་པའི་ཕྱིར་རོ། །</s>
  </p>
  <p id="818">
    <s id="818:1">སེམས་ཉོན་མོངས་པ་ཅན་མ་ཡིན་པ་ནི་དེ་ལ་དམིགས་པ་མ་སྤངས་པ་རྒྱས་པར་འགྱུར་བ་དག་ཁོ་ནས་ཕྲ་རྒྱས་དང་བཅས་པ་ཡིན་ནོ། །</s>
  </p>
  <p id="819">
    <s id="819:1">ཡང་ཕྲ་རྒྱས་བཅུ་པོ་འདི་དག་ཇི་ལྟར་འཇུག་པར་འགྱུར་ཞེ་ན།</s>
  </p>
  <p id="820">
    <s id="820:1">རེ་ཞིག་དང་པོ་ཁོ་ནར་མ་རིག་པ་དང་ལྡན་པ་ལས་བདེན་པ་རྣམས་ལ་ཀུན་དུ་རྨོངས་པར་འགྱུར་ཏེ།</s>
  </p>
  <p id="821">
    <s id="821:1">དེ་སྡུག་བསྔལ་ནས་ལམ་གྱི་བར་དུ་མི་འདོད་དོ། །</s>
  </p>
  <p id="822">
    <s id="822:1">དེའི་འོག་ཏུ།</s>
  </p>
  <p id="823">
    <s id="823:1">རྨོངས་ལས་ཐེ་ཚོམ། ཐེ་ཚོམ་</s>
  </p>
  <p id="824">
    <s id="824:1">རྨོངས་པར་གྱུར་པ་ཕྱོགས་གཉིས་ཐོས་ནས་འདི་སྡུག་བསྔལ་ཡིན་ནམ།</s>
  </p>
  <p id="825">
    <s id="825:1">འདི་སྡུག་བསྔལ་མ་ཡིན་སྙམ་པ་དེ་ལྟ་བུ་ལ་སོགས་པའི་ཐེ་ཚོམ་སྐྱེ་བར་འགྱུར་རོ། །</s>
  </p>
  <p id="826">
    <s id="826:1">དེ་ནས་ནི་ལོག་ལྟ།</s>
  </p>
  <p id="827">
    <s id="827:1">ཐེ་ཚོམ་ལས་ལོག་པའི་ལྟ་བ་འཇུག་སྟེ།</s>
  </p>
  <p id="828">
    <s id="828:1">ཐེ་ཚོམ་སྐྱེས་པ་ལོག་པར་ཐོས་པ་དང༌། བསམས་པ་ལས་སྡུག་བསྔལ་མེད་དོ་ཞེས་བྱ་བ་དེ་ལྟ་བུ་ལ་སོགས་པ་ལོག་པར་ངེས་པ་སྐྱེ་བའི་ཕྱིར་རོ། །</s>
  </p>
  <p id="829">
    <s id="829:1">དེ་ནས་འཇིག་ཚོགས་ལྟ།</s>
  </p>
  <p id="830">
    <s id="830:1">ལོག་པར་ལྟ་བ་ལ་འཇིག་ཚོགས་ལ་ལྟ་བ་འཇུག་སྟེ། སྡུག་བསྔལ་ལས་ཕུང་པོ་བསལ་ནས་བདག་ཏུ་མངོན་པར་ཞེན་པའི་ཕྱིར་རོ་ཞེས་གྲག་གོ། །</s>
  </p>
  <p id="831">
    <s id="831:1">དེ་ནས་མཐར་འཛིན་</s>
  </p>
  <p id="832">
    <s id="832:1">འཇིག་ཚོགས་ལ་ལྟ་བ་ལས་མཐར་འཛིན་པར་ལྟ་བ་འཇུག་སྟེ། བདག་རྟག་པ་དང་ཆད་པའི་མཐར་འཛིན་པའི་ཕྱིར་རོ། །</s>
  </p>
  <p id="833">
    <s id="833:1">དེ་ནས་ནི། ཚུལ་ཁྲིམས་མཆོག་འཛིན།</s>
  </p>
  <p id="834">
    <s id="834:1">མཐར་འཛིན་པ་ལས་ཚུལ་ཁྲིམས་དང༌། བརྟུལ་ཞུགས་མཆོག་ཏུ་འཛིན་པ་འཇུག་སྟེ། གང་ཁོ་ན་ལ་མཐར་འཛིན་པ་དེས་དག་པར་ཡིད་ཆེས་པའི་ཕྱིར་རོ། །</s>
  </p>
  <p id="835">
    <s id="835:1">དེ་ནས་ལྟེ།</s>
  </p>
  <p id="836">
    <s id="836:1">མཆོག་ཏུ་འཛིན་ཅེས་བྱ་བར་སྦྱར་ཏེ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ལས་ལྟ་བ་མཆོག་ཏུ་འཛིན་པ་འཇུག་སྟེ། གང་གིས་དག་པར་ཡིད་ཆེས་པ་དེ་ལས་མཆོག་ཏུ་འཛིན་པའི་ཕྱིར་རོ། །</s>
  </p>
  <p id="837">
    <s id="837:1">དེ་ནས་ནི། རང་གི་ལྟ་ལ་ང་རྒྱལ་ཆགས། །</s>
  </p>
  <p id="838">
    <s id="838:1">དེ་ལ་ཆགས་པའི་ཕྱིར་དང༌། དེས་ཁེངས་པར་འགྱུར་བའི་ཕྱིར་རོ། །</s>
  </p>
  <p id="839">
    <s id="839:1">གཞན་ལ་ཞེ་སྡང༌།</s>
  </p>
  <p id="840">
    <s id="840:1">རང་གི་ལྟ་བ་ལ་ལྷག་པར་ཞེན་པར་གྱུར་པ་དེའི་དགྲ་བོར་གྱུར་པ་གཞན་གྱི་ལྟ་བ་ལ་ཞེ་སྡང་འཇུག་གོ། །</s>
  </p>
  <p id="841">
    <s id="841:1">གཞན་དག་ནི་རང་གི་ལྟ་བ་བླངས་ནས་བོར་བ་གཞན་ལ་ཞེ་སྡང་བར་འདོད་དོ། །</s>
  </p>
  <p id="842">
    <s id="842:1">འདོད་ཆགས་ལ་སོགས་པ་མཐོང་བས་སྤང་བར་བྱ་བ་རྣམས་ཀྱི་དམིགས་པ་ནི་རང་གི་རྒྱུད་ལ་ཡོད་པའི་ལྟ་བ་ཡིན་པའི་ཕྱིར་རོ། །</s>
  </p>
  <p id="843">
    <s id="843:1">དེ་ལྟར་རིམ།</s>
  </p>
  <p id="844">
    <s id="844:1">འདི་ནི་ཕྲ་རྒྱས་བཅུ་པོ་དེ་དག་གི་འཇུག་པའི་རིམ་པ་ཡིན་ནོ། །</s>
  </p>
  <p id="845">
    <s id="845:1">སྐྱེ་བ་ནི་རྒྱུ་གསུམ་གྱིས་སྐྱེ་སྟེ།</s>
  </p>
  <p id="846">
    <s id="846:1">ཕྲ་རྒྱས་སྤང་བ་མ་ཡིན་དང༌། །ཡུལ་ནི་ཉེ་བར་གནས་པ་དང༌། །ཚུལ་བཞིན་མ་ཡིན་ཡིད་བྱེད་ལས། །ཉོན་མོངས་སྐྱེ་སྟེ།</s>
  </p>
  <p id="847">
    <s id="847:1">འདི་ལྟ་སྟེ་འདོད་པའི་འདོད་ཆགས་ཀྱི་ཕྲ་རྒྱས་མ་སྤངས་ཤིང་ཡོངས་སུ་མ་ཤེས་པ་ཡིན།</s>
  </p>
  <p id="848">
    <s id="848:1">འདོད་པའི་འདོད་ཆགས་ཀྱི་ཀུན་ནས་དཀྲིས་པ་དང༌། མཐུན་པའི་ཆོས་རྣམས་ཀྱང་སྣང་བར་འགྱུར་བ་ཡིན།</s>
  </p>
  <p id="849">
    <s id="849:1">དེ་ལ་ཡང་ཚུལ་བཞིན་མ་ཡིན་པ་ཡིད་ལ་བྱེད་པ་ཡིན་ཏེ། དེ་ལྟར་ན་འདོད་པའི་འདོད་ཆགས་སྐྱེ་བར་འགྱུར་རོ། །</s>
  </p>
  <p id="850">
    <s id="850:1">དེ་དག་ནི་གོ་རིམས་བཞིན་དུ་རྒྱུ་དང་ཡུལ་དང་སྦྱོར་བའི་སྟོབས་དག་ཡིན་ཏེ། ཉོན་མོངས་པ་གཞན་ཡང་དེ་བཞིན་དུ་སྐྱེ་བར་རིག་པར་བྱའོ། །</s>
  </p>
  <p id="851">
    <s id="851:1">གང་ཞིག་རྒྱུ་ནི་ཚངས་པ་ཡིན།</s>
  </p>
  <p id="852">
    <s id="852:1">རེས་འགའ་ཡུལ་གྱི་སྟོབས་ཁོ་ན། །སྐྱེའི་རྒྱུའི་སྟོབས་ཀྱིས་མ་ཡིན་ཏེ།</s>
  </p>
  <p id="853">
    <s id="853:1">དཔེར་ན་དགྲ་བཅོམ་པ་ཡོངས་སུ་ཉམས་པའི་ཆོས་ཅན་གྱི་ལྟ་བུའོ་ཞེས་གྲག་གོ། །</s>
  </p>
  <p id="854">
    <s id="854:1">ཡང་ཕྲ་རྒྱས་དེ་དག་ཉིད་བཅོམ་ལྡན་འདས་ཀྱིས་ཟག་པ་གསུམ་དུ་གསུངས་ཏེ།</s>
  </p>
  <p id="855">
    <s id="855:1">འདོད་པའི་ཟག་པ་དང༌། སྲིད་པའི་ཟག་པ་དང༌། མ་རིག་པའི་ཟག་པའོ། །</s>
  </p>
  <p id="856">
    <s id="856:1">ཆུ་བོ་བཞི་སྟེ།</s>
  </p>
  <p id="857">
    <s id="857:1">འདོད་པའི་ཆུ་བོ་དང༌། སྲིད་པའི་ཆུ་བོ་དང༌། ལྟ་བའི་ཆུ་བོ་དང༌། མ་རིག་པའི་ཆུ་བོའོ། །</s>
  </p>
  <p id="858">
    <s id="858:1">སྦྱོར་བ་བཞི་སྟེ། དེ་དག་ཉིད་དོ། །</s>
  </p>
  <p id="859">
    <s id="859:1">ཉེ་བར་ལེན་པ་བཞི་སྟེ།</s>
  </p>
  <p id="860">
    <s id="860:1">འདོད་པ་ཉེ་བར་ལེན་པ་དང༌། ལྟ་བ་ཉེ་བར་ལེན་པ་དང༌། ཚུལ་ཁྲིམས་དང་བརྟུལ་ཞུགས་ཉེ་བར་ལེན་པ་དང༌། བདག་ཏུ་སྨྲ་བ་ཉེ་བར་ལེན་པའོ། །</s>
  </p>
  <p id="861">
    <s id="861:1">དེ་ལ་རེ་ཞིག །</s>
  </p>
  <p id="862">
    <s id="862:1">འདོད་ན་གཏི་མུག་མ་གཏོགས་པའི། །ཉོན་མོངས་ཀུན་ནས་དཀྲིས་བཅས་ཟག །</s>
  </p>
  <p id="863">
    <s id="863:1">མ་རིག་པ་རྣམས་མ་གཏོགས་པ་འདོད་པ་ན་སྤྱོད་པའི་ཉོན་མོངས་པའི་ཀུན་ནས་དཀྲིས་པ་དང་བཅས་པ་དང་ཟག་པ་མེད་པ་རྫས་བཞི་བཅུ་རྩ་གཅིག་ནི་འདོད་པའི་ཟག་པ་ཡིན་པར་རིག་པར་བྱ་སྟེ།</s>
  </p>
  <p id="864">
    <s id="864:1">མ་རིག་པ་རྣམ་པ་ལྔ་མ་གཏོགས་པ་ཕྲ་རྒྱས་སུམ་ཅུ་རྩ་གཅིག་དང་ཀུན་ནས་དཀྲིས་པ་བཅུའོ། །</s>
  </p>
  <p id="865">
    <s id="865:1">གཟུགས་དང་གཟུགས་ནི་མེད་པ་ན། །ཕྲ་རྒྱས་ཁོ་ན་སྲིད་པའི་ཟག །</s>
  </p>
  <p id="866">
    <s id="866:1">མ་རིག་པ་མ་གཏོགས་པ་ཞེས་བྱ་བར་སྦྱར་ཏེ།</s>
  </p>
  <p id="867">
    <s id="867:1">མ་རིག་པ་རྣམས་མ་གཏོགས་པར་གཟུགས་དང་གཟུགས་མེད་པ་ན་སྤྱོད་པའི་ཕྲ་རྒྱས་རྫས་ལྔ་བཅུ་རྩ་གཉིས་ནི་སྲིད་པའི་ཟག་པ་ཡིན་ཏེ།</s>
  </p>
  <p id="868">
    <s id="868:1">མ་རིག་པ་རྣམ་པ་ལྔ་མ་གཏོགས་པ་གཟུགས་ན་སྤྱོད་པའི་ཕྲ་རྒྱས་ཉི་ཤུ་རྩ་དྲུག་དང༌།</s>
  </p>
  <p id="869">
    <s id="869:1">གཟུགས་མེད་པ་ན་སྤྱོད་པའི་ཉི་ཤུ་རྩ་དྲུག་གོ། །</s>
  </p>
  <p id="870">
    <s id="870:1">དེ་ན་ཡང་རྨུགས་པ་དང་རྒོད་པ་དང་ཀུན་ནས་དཀྲིས་པ་གཉིས་ཡོད་པ་མ་ཡིན་ནམ། རབ་ཏུ་བྱེད་པ་དག་ལས་ཀྱང༌།</s>
  </p>
  <p id="871">
    <s id="871:1">སྲིད་པའི་ཟག་པ་གང་ཞེ་ན།</s>
  </p>
  <p id="872">
    <s id="872:1">མ་རིག་པ་རྣམས་མ་གཏོགས་པ་དེ་ལས་གཞན་པ་གཟུགས་དང་གཟུགས་མེད་པ་དང་ལྡན་པའི་ཀུན་དུ་སྦྱོར་བ་དང༌། འཆིང་བ་དང༌། ཕྲ་རྒྱས་དང༌། ཉེ་བའི་ཉོན་མོངས་པ་དང༌། ཀུན་ནས་དཀྲིས་པ་གང་དག་ཡིན་པའོ་ཞེས་བཤད་ན་</s>
  </p>
  <p id="873">
    <s id="873:1">ཅིའི་ཕྱིར་འདིར་དེ་མ་སྨོས་ཤེ་ན།</s>
  </p>
  <p id="874">
    <s id="874:1">ཁ་ཆེ་བ་རྣམས་ན་རེ་རང་དབང་ཅན་མ་ཡིན་པའི་ཕྱིར་རོ་ཞེས་ཟེར་རོ། །</s>
  </p>
  <p id="875">
    <s id="875:1">ཅིའི་ཕྱིར་གཟུགས་དང་གཟུགས་མེད་པ་ན་སྤྱོད་པའི་ཕྲ་རྒྱས་རྣམས་གཅིག་ཏུ་བསྡུས་ནས་སྲིད་པའི་ཟག་པར་བཤད་ཅེ་ན།</s>
  </p>
  <p id="876">
    <s id="876:1">དེ་ལུང་མ་བསྟན་ཁ་ནང་བལྟས། །མཉམ་གཞག་པ་ཡི་ཕྱིར་གཅིག་བྱས། །</s>
  </p>
  <p id="877">
    <s id="877:1">དེ་གཉི་ག་ཡང་ལུང་དུ་མ་བསྟན་པ་དང༌། ཁ་ནང་དུ་བལྟས་ཏེ་འཇུག་པ་དང༌། མཉམ་པར་གཞག་པའི་ས་པ་དག་ཡིན་པའི་ཕྱིར་ཆོས་མཐུན་པ་རྣམ་པ་གསུམ་གྱིས་གཅིག་ཏུ་བྱས་ཏེ༑</s>
  </p>
  <p id="878">
    <s id="878:1">རྒྱུ་གང་གིས་སྲིད་པའི་འདོད་ཆགས་ཞེས་བཤད་པ་དེ་ཉིད་ཀྱི་སྲིད་པའི་ཟག་པ་ཞེས་བྱའོ། །</s>
  </p>
  <p id="879">
    <s id="879:1">ད་ནི་མ་རིག་པའི་ཁམས་གསུམ་པ་རྫས་བཅོ་ལྔ་ནི་མ་རིག་པའི་ཟག་པ་ཞེས་བྱ་བར་གྲུབ་བོ། །</s>
  </p>
  <p id="880">
    <s id="880:1">ཅིའི་ཕྱིར་འདི་ལོགས་ཤིག་ཏུ་རྣམ་པར་གཞག་ཅེ་ན།</s>
  </p>
  <p id="881">
    <s id="881:1">དེ་དག་ཐམས་ཅད་ཀྱི།</s>
  </p>
  <p id="882">
    <s id="882:1">རྩ་བ་མ་རིག་ཡིན་པས་ན། །ལོགས་ཤིག་ཏུ་ནི་ཟག་པར་བསྟན། །</s>
  </p>
  <p id="883">
    <s id="883:1">ཟག་པ་དེ་དག་ཇི་སྐད་དུ་བཤད་པ་ལྟར།</s>
  </p>
  <p id="884">
    <s id="884:1">ཆུ་བོ་སྦྱོར་བའང་དེ་བཞིན་དུ་རིག་པར་བྱའོ། །ལྷ་རྣམས་གསལ་ཕྱིར་ལོགས་ཤིག་བསྟན། །</s>
  </p>
  <p id="885">
    <s id="885:1">ལྟ་བ་རྣམས་མ་གཏོགས་པ་འདོད་པའི་ཟག་པ་ཁོ་ནར་འདོད་བའི་ཆུ་བོ་དང༌། འདོད་པའི་སྦྱོར་བ་ཡིན་ལ།</s>
  </p>
  <p id="886">
    <s id="886:1">དེ་བཞིན་དུ་སྲིད་པའི་ཟག་པ་ཁོ་ན་སྲིད་པའི་ཆུ་བོ་དང༌། སྲིད་པའི་སྦྱོར་བ་ཡིན་ནོ། །</s>
  </p>
  <p id="887">
    <s id="887:1">དེ་དག་ནི་བསལ་བའི་ཕྱིར་ཆུ་བོ་དང་སྦྱོར་བ་དག་ནི་ནང་དུ་ལོགས་ཤིག་ཏུ་བསལ་བའི་རྣམ་པར་གཞག་གོ་ཞེས་གྲག་གོ། །</s>
  </p>
  <p id="888">
    <s id="888:1">ཟག་པ་མ་ཡིན་གྲོགས་མེད་རྣམས། །འཇོག་པའི་རྗེས་སུ་མི་མཐུན་ལོ། །</s>
  </p>
  <p id="889">
    <s id="889:1">ཟག་པ་རྣམས་ཀྱི་ངེས་པའི་ཚིག་ནི་འཇོག་པར་བྱེད་པས་ན་ཞེས་འོག་ནས་འཆད་ན།</s>
  </p>
  <p id="890">
    <s id="890:1">ལྟ་བ་རྣམས་འབའ་ཞིག་ནི་བསལ་བའི་ཕྱིར་འཇོག་པའི་རྗེས་སུ་མཐུན་པ་མ་ཡིན་པས་དེའི་ཕྱིར་ཟག་པ་དག་ཏུ་ལོགས་ཤིག་ཏུ་མ་བཞག་གི་བསྲེས་ཏེ་ནི་བཞག་གོ་ཞེས་ཟེར་རོ་ཞེས་གྲག་གོ། །</s>
  </p>
  <p id="891">
    <s id="891:1">དེ་ལྟར་ན་འདོད་པའི་ཆུ་བོ་ནི་རྫས་ཉི་ཤུ་རྩ་དགུ་སྟེ།</s>
  </p>
  <p id="892">
    <s id="892:1">འདོད་ཆགས་དང༌། ཁོང་ཁྲོ་བ་དང༌། ང་རྒྱལ་བཅོ་ལྔ་དང༌། ཐེ་ཚོམ་བཞི་དང༌། ཀུན་ནས་དཀྲིས་པ་བཅུའོ། །</s>
  </p>
  <p id="893">
    <s id="893:1">སྲིད་པའི་ཆུ་བོ་ནི་སྔས་ཉི་ཤུ་རྩ་བརྒྱད་དེ། འདོད་ཆགས་དང་ང་རྒྱལ་ཉི་ཤུ་དང༌། ཐེ་ཚོམ་བརྒྱད་དོ། །</s>
  </p>
  <p id="894">
    <s id="894:1">ལྟ་བའི་ཆུ་བོ་ནི་རྫས་སུམ་ཅུ་རྩ་དྲུག་གོ། །</s>
  </p>
  <p id="895">
    <s id="895:1">མ་རིག་པའི་ཆུ་བོ་ནི་རྫས་བཅོ་ལྔ་སྟེ།</s>
  </p>
  <p id="896">
    <s id="896:1">སྦྱོར་བ་ཡང་ཆུ་བོ་བཞིན་དུ་རིག་པར་བྱའོ། །</s>
  </p>
  <p id="897">
    <s id="897:1">ཇི་སྐད་བཤད་ཉིད་མ་རིག་བཅས། །ཉེར་ལེན་རྣམས་ཏེ་ལྟ་རྣམ་གཉིས། །ཕྱེ་བའི་ཕྱིར་རོ། །</s>
  </p>
  <p id="898">
    <s id="898:1">འདོད་པའི་སྦྱོར་བ་མ་རིག་པ་དང་བཅས་པ་རྫས་སུམ་ཅུ་རྩ་བཞི་ཁོ་ན་འདོད་པ་ཉེ་བར་ལེན་པ་ཡིན་ཏེ།</s>
  </p>
  <p id="899">
    <s id="899:1">འདོད་ཆགས་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་ཉི་ཤུ་དང༌། ཐེ་ཚོམ་བཞི་དང༌། ཀུན་ནས་དཀྲིས་པ་བཅུའོ། །</s>
  </p>
  <p id="900">
    <s id="900:1">སྲིད་པའི་སྦྱོར་བ་ཉེ་བར་མ་རིག་པ་དང་བཅས་པ་རྫས་སུམ་ཅུ་རྩ་བརྒྱད་ཁོ་ན་བདག་ཏུ་སྨྲ་བ་ཉེ་བར་ལེན་པ་ཡིན་ཏེ།</s>
  </p>
  <p id="901">
    <s id="901:1">འདོད་ཆགས་དང༌། ང་རྒྱལ་དང༌། མ་རིག་པ་སུམ་ཅུ་དང༌། ཐེ་ཚོམ་བརྒྱད་དོ། །</s>
  </p>
  <p id="902">
    <s id="902:1">ལྟ་བའི་སྦྱོར་བ་ལས་ཚུལ་ཁྲིམས་དང་བརྟུལ་ཞུགས་ཕྱུང་སྟེ། ལྟ་བ་ལ་ཉེ་བར་ལེན་པ་རྫས་སུམ་ཅུ་ཡིན་ནོ། །</s>
  </p>
  <p id="903">
    <s id="903:1">ཚུལ་ཁྲིམས་དང་བརྟུལ་ཞུགས་ཉེ་བར་ལེན་པ་ནི་རྫས་དྲུག་གོ། །</s>
  </p>
  <p id="904">
    <s id="904:1">ཅིའི་ཕྱིར་ལྟ་བ་རྣམས་ལས་ཕྱུང་ཞེ་ན།</s>
  </p>
  <p id="905">
    <s id="905:1">ལམ་གྱི་དགྲར་འགྱུར་བའི་ཕྱིར་དང༌། ཕྱོགས་གཉི་ག་བསླུ་བའི་ཕྱིར་ཏེ།</s>
  </p>
  <p id="906">
    <s id="906:1">འདིས་ཁྱིམ་པ་རྣམས་ཀྱང་ལམ་མ་ཡིན་པ་ལ་ལམ་དུ་འདུ་ཤེས་པས་ཟས་མི་ཟ་བ་ལ་སོགས་པས་བསླུས་ལ།</s>
  </p>
  <p id="907">
    <s id="907:1">རབ་ཏུ་བྱུང་བ་རྣམས་ཀྱང་ཡུལ་ཡིད་དུ་འོང་བ་ཡོངས་སུ་སྤངས་པས་དག་པར་ཡིད་ཆེས་པས་བསླུས་སོ། །</s>
  </p>
  <p id="908">
    <s id="908:1">ཅིའི་ཕྱིར་མ་རིག་པ་བསྲེས་ཏེ་ཉེ་བར་ལེན་པར་བཤད་ལ་ལོགས་ཤིག་ཏུ་མ་བཤད་ཅེ་ན།</s>
  </p>
  <p id="909">
    <s id="909:1">སྲིད་པ་འཛིན་པའི་ཕྱིར་ཉེ་བར་ལེན་པ་དག་ཡིན་ནོ། །</s>
  </p>
  <p id="910">
    <s id="910:1">མ་རིག་པ། འཛིན་པར་བྱེད་པ་མིན་ཕྱིར་བསྲེས། །</s>
  </p>
  <p id="911">
    <s id="911:1">མ་རིག་པ་ནི་མི་ཤེས་པའི་མཚན་ཉིད་ཀྱིས་མི་གསལ་བའི་ཕྱིར་འཛིན་པར་བྱེད་པ་མ་ཡིན་ཏེ། དེའི་ཕྱིར་བསྲེས་སོ་ཞེས་གྲག་གོ། །</s>
  </p>
  <p id="912">
    <s id="912:1">བཅོམ་ལྡན་འདས་ཀྱིས་མདོ་ལས་ནི་འདོད་པའི་སྦྱོར་བ་གང་ཞེ་ན་ཞེས་བྱ་བ་ནས་རྒྱས་པར་འདིའི་འདོད་པ་རྣམས་ལ་འདོད་པ་ལ་འདོད་ཆགས་པ་དང༌།</s>
  </p>
  <p id="913">
    <s id="913:1">འདོད་པ་ལ་འདུན་པ་དང༌། འདོད་པ་ལ་སྲེད་པ་དང༌། འདོད་པ་ལ་དད་ཆེ་བ་དང༌། འདོད་པ་ལ་འདོད་པས་བརྒྱལ་བ་དང༌། འདོད་པ་ལ་ཞེན་པ་དང༌། འདོད་པ་ལ་དགའ་བ་དང༌། འདོད་པ་ལ་འཆུམས་པ་དང༌། འདོད་པ་ལ་ལྷག་པར་ཆགས་པ་ཡོད་པ་གང་ཡིན་པ་དེས་འདིའི་སེམས་ཡོངས་སུ་གཏུགས་ཏེ་གནས་པ་འདི་ནི་འདོད་པའི་སྦྱོར་བ་ཞེས་བྱའོ་ཞེས་བྱ་བའི་བར་དང༌།</s>
  </p>
  <p id="914">
    <s id="914:1">ལྟ་བའི་སྦྱོར་བ་ཡང་དེ་དང་འདྲ་བའི་བར་གསུངས་སོ། །</s>
  </p>
  <p id="915">
    <s id="915:1">མདོ་གཞན་དག་ལས་འདུན་པའི་འདོད་ཆགས་ཀྱང་ཉེ་བར་ལེན་པ་ཡིན་པར་གསུངས་ཏེ།</s>
  </p>
  <p id="916">
    <s id="916:1">དེའི་ཕྱིར་འདོད་པ་ལ་སོགས་པ་ལ་འདུན་པའི་འདོད་ཆགས་གང་ཡིན་པ་ནི་འདོད་པ་ཉེ་བར་ལེན་པ་ལ་སོགས་པ་ཡང་ཡིན་པར་ཤེས་སོ། །</s>
  </p>
  <p id="917">
    <s id="917:1">མདོ་དག་ལས་ཕྲ་རྒྱས་རྣམས་ཁོ་ན་ཟག་པ་དང༌། ཆུ་བོ་དང༌། སྦྱོར་བ་དང༌། ཉེ་བར་ལེན་པའི་མིང་དུ་གསུངས་པ་འདི་ནི་བཤད་ཟིན་ཏོ། །</s>
  </p>
  <p id="918">
    <s id="918:1">ཡང་ཕྲ་རྒྱས་ཀྱི་དོན་ནི་ཅི་ཡིན། ཉེ་བར་ལེན་པའི་བར་གྱི་དོན་ནི་ཅི་ཡིན་ཞེ་ན།</s>
  </p>
  <p id="919">
    <s id="919:1">གང་ཕྱིར་དེ་དག་ཕྲ་བ་དང༌། རྗེས་འབྲེལ་རྣམ་གཉིས་རྒྱས་འགྱུར་དང༌། །རྗེས་སུ་འབྲང་བ་དེ་ཡི་ཕྱིར། །ཕྲ་རྒྱས་རྟག་ཏུ་བཤད་པ་ཡིན། །</s>
  </p>
  <p id="920">
    <s id="920:1">དེ་ལ་ཕྲ་བ་རྣམས་ནི་རྟོགས་པར་དཀའ་བས་རྒྱུ་བ་ཕྲ་བའི་ཕྱིར་རོ། །</s>
  </p>
  <p id="921">
    <s id="921:1">རྗེས་སུ་འབྲེལ་པ་ནི་ཐོབ་པ་དང་རྗེས་སུ་འགྲེལ་པས་སོ། །</s>
  </p>
  <p id="922">
    <s id="922:1">རྒྱས་པར་འགྱུར་བ་ནི་རྣམ་པ་གཉིས་ཏེ། དམིགས་པ་དང༌། མཚུངས་པར་ལྡན་པའི་སྒོ་ནས་སོ། །</s>
  </p>
  <p id="923">
    <s id="923:1">རྗེས་སུ་འབྲང་བས་ནི་སྦྱོར་བ་མེད་པར་ཏེ། བཟློག་བཞིན་དུ་ཡང་དང་ཡང་དུ་མངོན་པར་འགྱུར་བའི་ཕྱིར་རོ། །</s>
  </p>
  <p id="924">
    <s id="924:1">རྒྱུ་དེ་དག་གིས་ན་ཕྲ་རྒྱས་རྣམས་ཞེས་བྱའོ། །</s>
  </p>
  <p id="925">
    <s id="925:1">དེ་དག་འཇོག་བྱེད་ཟག་བྱེད་དང༌། །ཁྱེར་བར་བྱེད་དང་འབྱར་བྱེད་དང༌། །ཉེ་བར་འཛིན་ཕྱིར་ཟག་ལ་སོགས། །དེ་དག་གི་ནི་ངེས་ཚིག་ཡིན། །</s>
  </p>
  <p id="926">
    <s id="926:1">འཁོར་བར་འཇོག་པར་བྱེད་པ་དང༌། །སྲིད་པའི་རྩེ་མོ་ནས་མནར་མེད་པའི་བར་དུ་སྐྱེ་མཆེད་དྲུག་གི་རྨ་ནས་འཛག་པས་ན་ཟག་པ་དག་ཡིན་ནོ། །</s>
  </p>
  <p id="927">
    <s id="927:1">ཁྱེར་བར་བྱེད་པས་ན་ཆུ་བོ་དག་ཡིན་ནོ༑ །</s>
  </p>
  <p id="928">
    <s id="928:1">འབྱར་བར་བྱེད་པས་ན་སྦྱོར་བ་དག་ཡིན་ནོ། །</s>
  </p>
  <p id="929">
    <s id="929:1">ཉེ་བར་འཛིན་པས་ན་ཉེ་བར་ལེན་པ་དག་ཡིན་ནོ། །</s>
  </p>
  <p id="930">
    <s id="930:1">འདི་སྐད་དུ་འདི་དག་གིས། རྒྱུད་ཡུལ་རྣམས་ལ་འཛག་པར་བྱེད་པས་ན་ཟག་པ་རྣམས་ཡིན་ཏེ།</s>
  </p>
  <p id="931">
    <s id="931:1">ཚེ་དང་ལྡན་པས་དཔེར་ན་གྲུ་མངོན་པར་འདུ་བྱ་བ་ཆེན་པོས་ཆུའི་བཟློག་ཕྱོགས་སུ་བཀྲི་བ་དེ་མངོན་པར་འདུ་བྱ་བ་དེ་དག་ཉིད་མེད་པར་ཚེགས་ཆུང་དུས་ཆུའི་འབབ་ཕྱོགས་སུ་འཁྱེར་བར་འགྱུར་བ་བཞིན་ནོ་ཞེས་གསུངས་པའི་མདོའི་ཚིག་དང་མཐུན་པའི་ཕྱིར་རོ། །</s>
  </p>
  <p id="932">
    <s id="932:1">ཤུགས་ཆེན་པོ་དང་ལྡན་པའི་ཕྱིར་ཆུ་བོ་དག་སྟེ།</s>
  </p>
  <p id="933">
    <s id="933:1">དེའི་རྗེས་སུ་འབྱེད་པའི་ཕྱིར་དེ་དག་གིས་དེ་དག་དང་ལྡན་པ་འཁྱེར་བར་འགྱུར་རོ། །</s>
  </p>
  <p id="934">
    <s id="934:1">ཆེ་བ་དང་ཀུན་དུ་མི་འབྱུང་བ་རྣམས་ནི་སྦྱོར་བ་དག་སྟེ།</s>
  </p>
  <p id="935">
    <s id="935:1">སྡུག་བསྔལ་སྣ་ཚོགས་དང་སྦྱོར་བའི་ཕྱིར་རམ། ཡང་ན་ཡང་དང་ཡང་དུ་རྗེས་སུ་འབྲེལ་བའི་སྒོ་ནས་སོ། །</s>
  </p>
  <p id="936">
    <s id="936:1">འདོད་པ་ལ་སོགས་པ་ཉེ་བར་ལེན་པའི་ཕྱིར་ཉེ་བར་ལེན་པ་རྣམས་ནི་ཡིན་ནོ་ཞེས་བྱ་བ་ནི་ཆེས་ལེགས་པ་ཡིན་ནོ། །</s>
  </p>
  <p id="937">
    <s id="937:1">5_3</s>
  </p>
  <p id="938">
    <s id="938:1">དེ་དག་ཀུན་དུ་སྦྱོར་སོགས་ཀྱི། །དབྱེ་བས་ཡང་རྣམ་ལྡར་བཤད་དོ། །</s>
  </p>
  <p id="939">
    <s id="939:1">ཕྲ་རྒྱས་དེ་དག་ཉིད་ཀུན་དུ་སྦྱོར་བ་དང༌། འཆིང་བ་དང༌། ཕྲ་རྒྱས་དང༌། ཉེ་བའི་ཉོན་མོངས་པ་དང༌། ཀུན་ནས་དཀྲིས་པའི་དབྱེ་བས་ཡང་རྣམ་པ་ལྔར་ཕྱེ་ནས་བཤད་དེ།</s>
  </p>
  <p id="940">
    <s id="940:1">དེ་ལ་ཀུན་དུ་སྦྱོར་བ་ནི་དགུ་སྟེ། རྗེས་སུ་ཆགས་པ་དང༌། ཁོང་ཁྲོ་བ་དང༌། ང་རྒྱལ་དང༌། མ་རིག་པ་དང༌། ལྟ་བ་དང༌། མཆོག་ཏུ་འཛིན་པ་དང༌། ཐེ་ཚོམ་དང༌། ཕྲག་དོག་དང༌། སེར་སྣའི་ཀུན་དུ་སྦྱོར་བ་རྣམས་སོ། །</s>
  </p>
  <p id="941">
    <s id="941:1">དེ་ལ་རྗེས་སུ་ཆགས་པའི་ཀུན་དུ་སྦྱོར་བ་ནི་ཁམས་གསུམ་པའི་འདོད་ཆགས་ཏེ།</s>
  </p>
  <p id="942">
    <s id="942:1">དེ་བཞིན་དུ་གཞན་དང་གཞན་དག་ཀྱང་ཅི་རིགས་པར་སྦྱོར་བར་བྱའོ། །</s>
  </p>
  <p id="943">
    <s id="943:1">ལྟ་བའི་ཀུན་དུ་སྦྱོར་བ་ནི་ལྟ་བ་གསུམ་མོ། །</s>
  </p>
  <p id="944">
    <s id="944:1">མཆོག་ཏུ་འཛིན་པའི་ཀུན་དུ་སྦྱོར་བ་ནི་ལྟ་བ་གཉིས་སོ། །</s>
  </p>
  <p id="945">
    <s id="945:1">དེ་ཉིད་ཀྱི་ཕྱིར་ལྟ་བ་དང་མཚུངས་པར་ལྡན་པའི་ཆོས་རྣམས་ལ་རྗེས་སུ་ཆགས་པའི་ཀུན་དུ་སྦྱོར་བས་ལྡན་ཞིང་ལྟ་བའི་ཀུན་དུ་སྦྱོར་བ་མ་ཡིན་པ།</s>
  </p>
  <p id="946">
    <s id="946:1">དེ་ལ་ལྟ་བའི་ཕྲ་རྒྱས་རྒྱས་པར་མི་འགྱུར་བ་ཡང་མ་ཡིན་པ་ལྟ་ཡོད་དམ་ཞེ་ན།</s>
  </p>
  <p id="947">
    <s id="947:1">སྨྲས་པ་ཡོད་དེ།</s>
  </p>
  <p id="948">
    <s id="948:1">ཀུན་འབྱུང་ཤེས་པ་སྐྱེས་པ་ལ་འགོག་པ་ཤེས་པ་མ་སྐྱེས་པའི་ཚེ་འགོག་པ་དང་ལམ་མཐོང་བས་སྤང་བར་བྱ་བ་ལྟ་བ་མཆོག་ཏུ་འཛིན་པ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་བ་དང་མཚུངས་པར་ལྡན་པའི་ཆོས་རྣམས་ཏེ།</s>
  </p>
  <p id="949">
    <s id="949:1">དེ་དག་ནི་རྗེས་སུ་ཆགས་པའི་ཀུན་དུ་སྦྱོར་བ་དེ་ལ་དམིགས་པར་ལྡན་ལ་ལྟ་བའི་ཀུན་དུ་སྦྱོར་བས་ནི་མི་ལྡན་ཏེ།</s>
  </p>
  <p id="950">
    <s id="950:1">ཀུན་དུ་འགྲོ་བ་ནི་སྤངས་པའི་ཕྱིར་ལ་ཀུན་དུ་འགྲོ་བ་མ་ཡིན་པ་དེ་ལ་དམིགས་པ་དང་མཚུངས་པར་ལྡན་པ་ཅན་ལྟ་བའི་ཀུན་དུ་སྦྱོར་བ་ནི་མེད་པའི་ཕྱིར་རོ། །</s>
  </p>
  <p id="951">
    <s id="951:1">དེ་དག་ལ་ལྟ་བའི་ཕྲ་རྒྱས་དག་ནི་རྒྱས་པར་འགྱུར་ཏེ། མཆོག་ཏུ་འཛིན་པའི་ལྟ་བ་དེ་དག་ཁོ་ན་མཚུངས་པར་ལྡན་པའི་སྒོ་ནས་རྒྱས་པར་འགྱུར་རོ་ཞེས་བྱ་བ་ནས།</s>
  </p>
  <p id="952">
    <s id="952:1">ཡང་ཅིའི་ཕྱིར་ཀུན་དུ་སྦྱོར་བ་དག་གི་ནང་དུ་ལྟ་བ་གསུམ་ནི་ལོགས་ཤིག་ཏུ་ལྟ་བའི་ཀུན་དུ་སྦྱོར་བར་བཤད་ལ། གཉིས་ནི་ལོགས་ཤིག་ཏུ་མཆོག་ཏུ་འཛིན་པའི་ཀུན་དུ་སྦྱོར་བའི་ནང་དུ་བཤད་ཅེ་ན།</s>
  </p>
  <p id="953">
    <s id="953:1">རྫས་དང་མཆོག་འཛིན་འདྲ་བའི་ཕྱིར། །ལྟ་གཉིས་ཀུན་དུ་སྦྱོར་གཞན་ནོ། །</s>
  </p>
  <p id="954">
    <s id="954:1">ལྟ་བ་མཆོག་གསུམ་ཡང་རྫས་བཅོ་བརྒྱད་ཡིན་ལ། མཆོག་ཏུ་འཛིན་པའི་ལྟ་བ་གཉིས་ཀྱང་རྫས་བཅོ་བརྒྱད་ཁོ་ན་ཡིན་ཏེ།</s>
  </p>
  <p id="955">
    <s id="955:1">དེའི་ཕྱིར་རྫས་མཉམ་པས་འདི་གཉིས་ཀུན་ཏུ་སྦྱོར་བས་གཞན་དུ་བྱས་སོ་ཞེས་གྲག་གོ། །</s>
  </p>
  <p id="956">
    <s id="956:1">འདི་གཉིས་ནི་མཆོག་ཏུ་འཛིན་པའི་རང་བཞིན་ཡིན་ལ། ལྷག་མ་རྣམས་ནི་མ་ཡིན་པས་མཆོག་ཏུ་འཛིན་པར་འདྲ་བའི་ཕྱིར་ཡང་འདི་གཉིས་ལོགས་ཤིག་ཏུ་བཤད་དེ།</s>
  </p>
  <p id="957">
    <s id="957:1">གཟུང་བ་དང་འཛིན་པ་ཐ་དད་པའི་ཕྱིར་རོ། །</s>
  </p>
  <p id="958">
    <s id="958:1">ཡང་ཅིའི་ཕྱིར་ཀུན་ཏུ་སྦྱོར་བ་དག་ཏུ་ཕྲག་དོག་དང༌། སེར་སྣ་ནི་ལོགས་ཤིག་ཏུ་ཀུན་དུ་སྦྱོར་བ་གཉིས་སུ་བཤད་ལ། ཀུན་ནས་དཀྲིས་པ་གཞན་ནི་མ་ཡིན་ཞེ་ན།</s>
  </p>
  <p id="959">
    <s id="959:1">གང་ཕྱིར་གཉི་ག་གཅིག་ཏུ་ནི། །མི་དགེ་རང་དབང་དེ་ཡི་ཕྱིར། །ཕྲག་དོག་སེར་སྣ་དེ་དག་ལས། །ལོགས་ཤིག་ཀུན་སྦྱོར་གཉིས་སུ་བཤད། །</s>
  </p>
  <p id="960">
    <s id="960:1">གང་ལ་གཅིག་ཏུ་མི་དགེ་བ་དང་རང་དབང་ཅན་འདི་གཉིས་ཀ་ཡོད་པ་དེ་ལྟ་བུའི་ཀུན་ནས་དཀྲིས་པ་གཞན་ནི་མེད་དོ། །</s>
  </p>
  <p id="961">
    <s id="961:1">གཞན་དག་ན་རེ་གང་གི་ཀུན་ནས་དཀྲིས་པ་བརྒྱད་ཡིན་པ་དེའི་ཕྱིར་ནི་དེ་ལྟར་འགྱུར་གྱི།</s>
  </p>
  <p id="962">
    <s id="962:1">གང་གི་བཅུ་ཡིན་པ་དེ་ནི་ཁྲོ་བ་དང་འཆབ་པ་ཡང་རྣམ་པ་གཉི་ག་ཡིན་པས་དེའི་ཕྱིར་འདི་ལ་ལན་མ་ཡིན་ནོ་ཞེས་ཟེར་རོ། །</s>
  </p>
  <p id="963">
    <s id="963:1">ཡང་བཅོམ་ལྡན་འདས་ཀྱིས་གཞན་དུ་ཀུན་དུ་སྦྱོར་བ།</s>
  </p>
  <p id="964">
    <s id="964:1">ཐ་མའི་ཆ་དང་མཐུན་རྣམ་ལྔ། །གསུངས་ཏེ།</s>
  </p>
  <p id="965">
    <s id="965:1">འདི་ལྟ་སྟེ། འཇིག་ཚོགས་ལ་ལྟ་བ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང༌། ཐེ་ཚོམ་དང༌། འདོད་པ་ལ་འདུན་པ་དང༌། གནོད་སེམས་སོ། །</s>
  </p>
  <p id="966">
    <s id="966:1">ཅིའི་ཕྱིར་འདི་དག་ཐ་མའི་ཆ་དང་མཐུན་པ་རྣམས་ཞེས་བྱ་ཞེ་ན།</s>
  </p>
  <p id="967">
    <s id="967:1">ཐ་མའི་ཆ་དང་ལྡན་པའི་ཕྱིར་ཏེ། ཐ་མའི་ཆ་ནི་འདོད་པའི་ཁམས་ཡིན་ལ། འདི་དག་ཀྱང་དེའི་རྗེས་སུ་མཐུན་པ་ཡིན་ཏེ། འདི་ལྟ་</s>
  </p>
  <p id="968">
    <s id="968:1">གཉིས་ཀྱིས་འདོད་པ་ལས་མི་འདའ་ལ། གསུམ་པོ་ཡིས་ནི་ཕྱིར་ཟློག་བྱེད། །</s>
  </p>
  <p id="969">
    <s id="969:1">འདོད་པ་ལ་འདུན་པ་དང༌། གནོད་སེམས་དག་གིས་ནི་འདོད་པའི་ཁམས་ལས་མི་འདའོ། །</s>
  </p>
  <p id="970">
    <s id="970:1">འཇིག་ཚོགས་ལ་ལྟ་བ་ལ་སོགས་པ་དག་གིས་ནི་འདས་ཀྱང་ཕྱིར་ཟློག་པར་བྱེད་དེ།</s>
  </p>
  <p id="971">
    <s id="971:1">སྒོ་བ་དང༌། རྗེས་སུ་འབྲང་བ་དང་ཆོས་མཐུན་པའི་ཕྱིར་རོ། །</s>
  </p>
  <p id="972">
    <s id="972:1">གཞན་དག་ན་རེ་གསུམ་གྱིས་ནི་སེམས་ཅན་གྱི་ཐ་མ་སོ་སོའི་སྐྱེ་བོ་ཉིད་ལས་མི་འདའ་ལ། གཉིས་ཀྱིས་ནི་ཁམས་ཀྱི་ཐ་མ་འདོད་པའི་ཁམས་ལས་མི་འདའ་སྟེ།</s>
  </p>
  <p id="973">
    <s id="973:1">དེའི་ཕྱིར་འདི་དག་ཐ་མའི་ཆ་དང་མཐུན་པ་རྣམས་ཞེས་བྱའོ་ཞེས་ཟེར་རོ། །</s>
  </p>
  <p id="974">
    <s id="974:1">གང་གི་ཚེ་རྒྱུན་དུ་ཞུགས་པས་ཀུན་དུ་སྦྱོར་བ་གསུམ་ཡོངས་སུ་གཏུགས་ཏེ་སྤང་བའི་ཕྱིར་ཉོན་མོངས་པ་དྲུག་སྤངས་པ་ཡིན་ན།</s>
  </p>
  <p id="975">
    <s id="975:1">ཅིའི་ཕྱིར་ལྟ་བ་གསུམ་བོར་ལ། འཇིག་ཚོགས་ལ་ལྟ་བ་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང༌། ཐེ་ཚོམ་གསུམ་ཁོ་ན་གསུངས་ཤེ་ན།</s>
  </p>
  <p id="976">
    <s id="976:1">དེ་དག་ཐམས་ཅད་བརྗོད་པར་བྱ་བ་ནི་ཡིན་མོད་ཀྱི་འོན་ཀྱང༌།</s>
  </p>
  <p id="977">
    <s id="977:1">སྒོ་དང་རྩ་བ་བསྡུས་ཕྱིར་གསུམ། །</s>
  </p>
  <p id="978">
    <s id="978:1">དུ་བཤད་དེ། ཉོན་མོངས་པ་རྣམས་ནི་རྣམ་པ་གསུམ་སྟེ། རྣམ་པ་གཅིག་དང༌། རྣམ་པ་གཉིས་དང༌། རྣམ་པ་བཞི་དག་ཡིན་ལ།</s>
  </p>
  <p id="979">
    <s id="979:1">དེ་དག་གི་སྒོ་ནི་འདི་གསུམ་གྱིས་བསྡུས་སོ། །</s>
  </p>
  <p id="980">
    <s id="980:1">གཞན་ཡང་མཐར་འཛིན་པར་ལྟ་བ་ནི་འཇིག་ཚོགས་ལ་ལྟ་ལྟ་བས་རབ་ཏུ་བཅུག་ལ། ལྟ་བ་མཆོག་ཏུ་འཛིན་པ་ནི་ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པས་རབ་ཏུ་བཅུག །</s>
  </p>
  <p id="981">
    <s id="981:1">ལོག་པར་ལྟ་བ་ནི་ཐེ་ཚོམ་གྱིས་རབ་ཏུ་བཅུག་སྟེ། དེའི་ཕྱིར་རྩ་བ་བསྡུས་སོ་ཞེས་ཟེར་རོ་ཞེས་གྲག་གོ །</s>
  </p>
  <p id="982">
    <s id="982:1">གཞན་དག་ན་རེ།</s>
  </p>
  <p id="983">
    <s id="983:1">འགྲོ་མི་འདོད་དང་ལམ་ནོར་དང༌། །ལམ་ལ་ཐེ་ཚོམ་དེ་སྙེད་ཅིག །ཐར་པ་བགྲོད་པ་བགེགས་བྱེད་པ། །དེ་ཡི་ཕྱིར་ན་གསུམ་བསྟན་ཏོ། །</s>
  </p>
  <p id="984">
    <s id="984:1">ཡུལ་གཞན་དུ་བགྲོད་པར་བྱ་བ་ལ་བར་ཆད་བྱེད་པ་ནི་གསུམ་ཡོད་དོ། །</s>
  </p>
  <p id="985">
    <s id="985:1">འགྲོ་མི་འདོད་པ་དང༌། ལམ་གཞན་ལ་བརྟེན་པའི་ཕྱིར་ལམ་ནོར་བ་དང༌། ལམ་ལ་ཐེ་ཚོམ་ཟ་བའོ། །</s>
  </p>
  <p id="986">
    <s id="986:1">དེ་བཞིན་དུ་ཐར་བ་བགྲོད་པར་བྱ་བ་ལ་ཡང་གསུམ་པོ་དེ་དག་ཉིད་བར་ཆད་བྱེད་དེ། དེ་ལ་འཇིག་ཚོགས་ལ་ལྟ་བས་ནི་ཐར་པས་སྐྲག་པར་འགྱུར་བས་འགྲོ་མི་འདོད་པར་འགྱུར་རོ། །</s>
  </p>
  <p id="987">
    <s id="987:1">ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་བས་ནི་ལམ་གཞན་ལ་ཡང་དག་པར་བརྟེན་པའི་ཕྱིར་ལམ་ནོར་བར་འགྱུར་རོ། །</s>
  </p>
  <p id="988">
    <s id="988:1">ཐེ་ཚོམ་གྱིས་ནི་ལམ་ལ་ཐེ་ཚོམ་ཟ་བར་འགྱུར་ཏེ། བཅོམ་ལྡན་འདས་ཀྱིས་རྒྱུན་དུ་ཞུགས་པས་ཐར་པར་བགྲོད་པའི་བར་ཆད་བྱེད་པ་དེ་དག་སྤང་བར་སྟོན་པ་ན་ཉོན་མོངས་པ་གསུམ་ཁོ་ན་སྤང་བར་བསྟན་ཏོ་ཞེས་ཟེར་རོ། །</s>
  </p>
  <p id="989">
    <s id="989:1">བཅོམ་ལྡན་འདས་ཀྱིས་ཇི་ལྟར་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་བཤད་པ་དེ་བཞིན་དུ་ཡང༌།</s>
  </p>
  <p id="990">
    <s id="990:1">གོང་མའི་ཆ་དང་མཐུན་ལྔ་ཉིད། །</s>
  </p>
  <p id="991">
    <s id="991:1">ཇི་ལྟ་ཞེ་ན།</s>
  </p>
  <p id="992">
    <s id="992:1">གཟུགས་དང་གཟུགས་མེད་ལས་སྐྱེས་པའི། །འདོད་ཆགས་གཉིས་རྒོད་ང་རྒྱལ་རྨོངས། །ཞེས་ཏེ།</s>
  </p>
  <p id="993">
    <s id="993:1">འདི་དག་གི་ཀུན་དུ་སྦྱོར་བ་གོང་མའི་ཆ་དང་མཐུན་པ་ལྔ་ཡིན་ཏེ། འདི་ལྟ་སྟེ་གཟུགས་ཀྱི་འདོད་ཆགས་དང༌། གཟུགས་མེད་པའི་འདོད་ཆགས་དང༌། རྒོད་པ་དང༌། ང་རྒྱལ་དང༌། མ་རིག་པ་སྟེ། དེ་དག་མ་སྤངས་པར་ཁམས་གོང་མ་ལས་མི་འདའ་བའི་ཕྱིར་རོ། །</s>
  </p>
  <p id="994">
    <s id="994:1">ཀུན་དུ་སྦྱོར་བའི་སྐབས་རྫོགས་སོ།།   །།</s>
  </p>
  <p id="995">
    <s id="995:1">འཆིང་བ་རྣམས་གང་ཞེ་ན།</s>
  </p>
  <p id="996">
    <s id="996:1">འཆིང་བ་ནི་གསུམ་སྟེ།</s>
  </p>
  <p id="997">
    <s id="997:1">འཆིང་བ་འདོད་ཆགས་ཐམས་ཅད་དང༌། འཆིང་བ་ཞེ་སྡང་དང༌། གཏི་མུག་ཐམས་ཅད་དོ། །</s>
  </p>
  <p id="998">
    <s id="998:1">ཅིའི་ཕྱིར་གསུམ་པོ་ནི་འཆིང་བར་བཤད་ཅེ་ན།</s>
  </p>
  <p id="999">
    <s id="999:1">ཚོར་བའི་དབང་གིས་འཆིང་བ་གསུམ། །</s>
  </p>
  <p id="1000">
    <s id="1000:1">ཚོར་བ་གསུམ་གྱི་དབང་གིས་འཆིང་བ་གསུམ་སྟེ།</s>
  </p>
  <p id="1001">
    <s id="1001:1">བདེ་བའི་ཚོར་བ་ལ་ནི་འདོད་ཆགས་དམིགས་པ་དང་མཚུངས་པར་ལྡན་པའི་སྒོ་ནས་རྒྱས་པར་འགྱུར་ལ།</s>
  </p>
  <p id="1002">
    <s id="1002:1">སྡུག་བསྔལ་ལ་ནི་ཞེ་སྡང་ངོ༌། །</s>
  </p>
  <p id="1003">
    <s id="1003:1">བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པ་ལ་ནི་གཏི་མུག་སྟེ། འདོད་ཆགས་དང༌། ཞེ་སྡང་དག་ནི་དེ་ལྟ་མ་ཡིན་ནོ༑ །</s>
  </p>
  <p id="1004">
    <s id="1004:1">ཡང་ན་རང་གི་རྒྱུད་ལ་ཡོད་པའི་དམིགས་པའི་སྒོ་ནས་ངེས་པ་ཡིན་ནོ། །</s>
  </p>
  <p id="1005">
    <s id="1005:1">ཕྲ་རྒྱས་རྣམས་ནི་སྔར་བཤད་པ་ཁོ་ནར་ཟད་དོ། །</s>
  </p>
  <p id="1006">
    <s id="1006:1">ཉེ་བའི་ཉོན་མོངས་པ་རྣམས་བརྗོད་པར་བྱ་སྟེ།</s>
  </p>
  <p id="1007">
    <s id="1007:1">དེ་ལ་རེ་ཞིག་གང་དག་ཉོན་མོངས་པ་ཡིན་པ་དེ་དག་ནི་ཉེ་བའི་ཉོན་མོངས་པ་ཡང་ཡིན་ཏེ། སེམས་ཉེ་བར་ཉོན་མོངས་པར་བྱེད་པའི་ཕྱིར་རོ། །</s>
  </p>
  <p id="1008">
    <s id="1008:1">ཉོན་མོངས་ལས་གཞན་ཉོན་མོངས་ཅན། །སེམས་བྱུང་འདུ་བྱེད་ཕུང་ཞེས་བྱ། །གང་དེའང་ཉེ་བའི་ཉོན་མོངས་ཏེ། །དེ་དག་ཉོན་མོངས་ཞེས་མི་བྱ། །</s>
  </p>
  <p id="1009">
    <s id="1009:1">ཉོན་མོངས་པ་རྣམས་ལས་གཞན་པ་ཆོས་ཉོན་མོངས་པ་ཅན་སེམས་ལས་བྱུང་བ་འདུ་བྱེད་ཀྱི་ཕུང་པོས་བསྡུས་པ་གང་དག་ཡིན་པ་དེ་དག་ནི་ཉེ་བའི་ཉོན་མོངས་པ་ཁོ་ན་ཡིན་གྱི། ཉོན་མོངས་པ་དག་ནི་མ་ཡིན་ཏེ། དེ་དག་ཀྱང་གཞི་ཕྲན་ཚེགས་ལས་བྱུང་བ་གང་དག་ཡིན་བའོ། །</s>
  </p>
  <p id="1010">
    <s id="1010:1">འདིར་ནི་ཀུན་ནས་དཀྲིས་པ་དང༌། ཉོན་མོངས་པའི་དྲི་མས་བསྡུས་པ་ཁོ་ན་བསྟན་པར་བྱ་སྟེ།</s>
  </p>
  <p id="1011">
    <s id="1011:1">ཀུན་ནས་དཀྲིས་པ་རྣམས་གང་ཞེ་ན།</s>
  </p>
  <p id="1012">
    <s id="1012:1">སྨྲས་པ་ཉོན་མོངས་པ་ཡང་ཀུན་ནས་དཀྲིས་པ་ཡིན་ཏེ།</s>
  </p>
  <p id="1013">
    <s id="1013:1">མདོ་ལས། འདོད་པའི་འདོད་ཆགས་ཀྱི་ཀུན་ནས་དཀྲིས་པ་སྡུག་བསྔལ་གྱི་རྐྱེན་ཞེས་འབྱུང་བའི་ཕྱིར་རོ། །</s>
  </p>
  <p id="1014">
    <s id="1014:1">བསྟན་བཅོས་རབ་ཏུ་བྱེད་པ་ལས་ནི།</s>
  </p>
  <p id="1015">
    <s id="1015:1">ངོ་ཚ་མེད་དང་ཁྲེལ་མེད་དང༌། །ཕྲག་དོག་སེར་སྣ་རྒོད་པ་དང༌། །འགྱོད་དང་རྨུགས་དང་གཉིད་དང་ནི། །ཀུན་ནས་དཀྲིས་པ་རྣམ་པ་བརྒྱད། །འབྱུང་ངོ༌། །</s>
  </p>
  <p id="1016">
    <s id="1016:1">བྱེ་བྲག་ཏུ་སྨྲ་བའི་ལུགས་ཀྱིས་ནི་ཀུན་ནས་དཀྲིས་པ་བཅུ་སྟེ། བརྒྱད་པོ་དེ་དག་དང༌། ཁྲོ་དང་འཆབ་པའོ། །</s>
  </p>
  <p id="1017">
    <s id="1017:1">དེ་ལ་ངོ་ཚ་མེད་པ་དང་ཁྲེལ་མེད་པ་ནི་བཤད་ཟིན་ཏོ། །</s>
  </p>
  <p id="1018">
    <s id="1018:1">ཕྲག་དོག་ནི་གཞན་གྱི་དོན་ཕུན་སུམ་ཚོགས་པ་ལ་སེམས་ཁོང་ནས་འཁྲུག་པའོ། །</s>
  </p>
  <p id="1019">
    <s id="1019:1">སེར་སྣ་ནི་ཆོས་དང་ཟང་ཟིང་དང་མཁས་པ་རབ་ཏུ་སྦྱིན་པ་དང་འགལ་བ་ཅན་སེམས་ཀྱིས་ཀུན་ནས་འཛིན་པའོ། །</s>
  </p>
  <p id="1020">
    <s id="1020:1">རྒོད་པ་ནི་སེམས་རྣམ་པར་མ་ཞི་བའོ། །</s>
  </p>
  <p id="1021">
    <s id="1021:1">འགྱོད་པ་དང་རྨུགས་པ་ནི་བཤད་ཟིན་ཏོ། །</s>
  </p>
  <p id="1022">
    <s id="1022:1">གཉིད་ནི་ལུས་ཡང་དག་པར་འཛིན་པར་མི་ནུས་པ་སེམས་མངོན་པར་སྡུད་པའོ། །</s>
  </p>
  <p id="1023">
    <s id="1023:1">དེ་དང་འགྱོད་པ་ནི་ཉོན་མོངས་པ་ཅན་ཁོ་ན་ཀུན་ནས་དཀྲིས་པ་ཡིན་ནོ། །</s>
  </p>
  <p id="1024">
    <s id="1024:1">ཁྲོ་བ་ནི་གནོད་སེམས་དང༌། རྣམ་པར་འཚེ་བ་མ་གཏོགས་པ་སེམས་ཅན་དང་སེམས་ཅན་མ་ཡིན་པ་ལ་ཀུན་ནས་མནར་སེམས་པ་གང་ཡིན་པའོ། །</s>
  </p>
  <p id="1025">
    <s id="1025:1">འཆབ་པ་ནི་ཁ་ན་མ་ཐོ་བ་མཁྱུད་པའོ། །</s>
  </p>
  <p id="1026">
    <s id="1026:1">ཀུན་ནས་དཀྲིས་པ་དེ་རྣམས་ལས། །</s>
  </p>
  <p id="1027">
    <s id="1027:1">འདོད་ཆགས་དང༌། ངོ་ཚ་མེད་རྒོད་སེར་སྣ་བསླང༌། །</s>
  </p>
  <p id="1028">
    <s id="1028:1">ཉེ་བའི་ཉོན་མོངས་པ་གསུམ་པོ་འདི་དག་ནི་འདོད་ཆགས་ཀྱི་རྒྱུ་མཐུན་པ་ཡིན་ནོ། །</s>
  </p>
  <p id="1029">
    <s id="1029:1">འཆབ་པ་རྩོད་དོ། །</s>
  </p>
  <p id="1030">
    <s id="1030:1">ཁ་ཅིག་ན་རེ། སྲེད་པའི་རྒྱུ་མཐུན་པའོ་ཞེས་ཟེར་རོ། །</s>
  </p>
  <p id="1031">
    <s id="1031:1">གཞན་དག་ན་རེ་མ་རིག་པའི་རྒྱུ་མཐུན་པའོ་ཞེས་ཟེར་རོ། །</s>
  </p>
  <p id="1032">
    <s id="1032:1">གཞན་དག་ན་རེ་དེ་གཉི་གའི་ཡིན་ཏེ། གོ་རིམས་བཞིན་དུ་ཤེས་པ་དང་མི་ཤེས་པ་རྣམས་ཀྱི་ཡིན་ནོ་ཞེས་ཟེར་རོ། །</s>
  </p>
  <p id="1033">
    <s id="1033:1">མ་རིག་པ་ལས། རྨུགས་དང་གཉིད་དང་ཁྲེལ་མེད་དོ། །</s>
  </p>
  <p id="1034">
    <s id="1034:1">གསུམ་པོ་འདི་དག་ནི་མ་རིག་པའི་རྒྱུ་མཐུན་པ་ཡིན་ནོ། །</s>
  </p>
  <p id="1035">
    <s id="1035:1">ཐེ་ཚོམ་ལས་འགྱོད་ཁྲོ་བ་དང༌། ཕྲག་དོག་ཁོང་ཁྲོའི་རྒྱུ་ལས་བྱུང༌། །</s>
  </p>
  <p id="1036">
    <s id="1036:1">ཁོང་ཁྲོ་བས་ཀུན་ནས་བསླང་བ་དག་ཡིན་ཏེ།</s>
  </p>
  <p id="1037">
    <s id="1037:1">དེ་ལྟར་ན་ཉེ་བའི་ཉོན་མོངས་པ་བཅུ་པོ་དེ་དག་ནི་ཉོན་མོངས་པའི་རྒྱུ་མཐུན་པ་དག་ཡིན་ནོ། །</s>
  </p>
  <p id="1038">
    <s id="1038:1">གཞན་ཡང་ཉོན་མོངས་དྲི་མ་དྲུག །</s>
  </p>
  <p id="1039">
    <s id="1039:1">འདི་ལྟ་སྟེ།</s>
  </p>
  <p id="1040">
    <s id="1040:1">སྒྱུ་དང་གཡོ་དང་རྒྱགས་པ་དང༌། །དེ་བཞིན་འཚིག་དང་ཁོན་འཛིན་དང༌། །རྣམ་འཚེ།</s>
  </p>
  <p id="1041">
    <s id="1041:1">དེ་ལ་སྒྱུ་ནི་གཞན་འདྲིད་པའོ། །གཡོ་ནི་སེམས་གྱ་གྱུ་བ་སྟེ། གང་གིས་ཡང་དག་པ་ཇི་ལྟ་བ་བཞིན་མི་འཆགས་གྱི་ གཏམ་རླུང་བསྐུར་བ་འམ་མི་གསལ་བར་བྱེད་པའོ། །</s>
  </p>
  <p id="1042">
    <s id="1042:1">རྒྱགས་པ་ནི་སྔར་བཤད་ཟིན་ཏོ། །</s>
  </p>
  <p id="1043">
    <s id="1043:1">འཚིག་པ་ནི་ཁ་ན་མ་ཐོ་བ་དང་བཅས་པའི་དངོས་པོ་དམ་དུ་འཛིན་པ་སྟེ།</s>
  </p>
  <p id="1044">
    <s id="1044:1">གང་གིས་རིག་པར་གཏམས་པ་མི་འཛིན་པའོ། །</s>
  </p>
  <p id="1045">
    <s id="1045:1">ཁོན་དུ་འཛིན་པ་ནི་ཀུན་ནས་མནར་སེམས་ཀྱི་དངོས་པོ་ལན་མང་དུ་བྱེད་པའོ། །</s>
  </p>
  <p id="1046">
    <s id="1046:1">རྣམ་པར་འཚེ་བ་ནི་རྣམ་པར་ཐོ་འཚམས་པ་སྟེ། གང་གིས་མཚོན་ཆ་དང་ཚིག་རྩུབ་པོ་དག་གིས་ཕ་རོལ་པོ་རྣམ་པར་ཐོ་འཚམས་པར་བྱེད་པའི་ཉོན་མོངས་པའི་དྲི་མ་དྲུག་པོ་དེ་དག་ལས།</s>
  </p>
  <p id="1047">
    <s id="1047:1">སྒྱུ་དང་རྒྱགས་པ་ནི། འདོད་ཆགས་ལས་སྐྱེས་ཁོན་འཛིན་དང༌། །</s>
  </p>
  <p id="1048">
    <s id="1048:1">རྣམ་འཚེ་ཁོང་ཁྲོ་ལས་སྐྱེས་སོ། །འཚིག་པ་ལྟ་བ་མཆོག་འཛིན་ལས། །གཡོ་ནི་ལྟ་བས་ཀུན་ནས་བསླང༌། །</s>
  </p>
  <p id="1049">
    <s id="1049:1">གྱ་གྱུ་ཅི་ཡིན་སྡིག་ཅན་ལྟ། །ཞེས་ཚིགས་སུ་བཅད་དེ་འབྱུང་བའི་ཕྱིར་གཡོ་ནི་ལྟ་བའི་རྒྱུ་མཐུན་པ་ཡིན་པར་རུང་ངོ༌། །</s>
  </p>
  <p id="1050">
    <s id="1050:1">འདི་དག་ཅི་ཞིག་གིས་སྤང་བར་བྱ་བ་ཡིན་ཞེ་ན།</s>
  </p>
  <p id="1051">
    <s id="1051:1">རེ་ཞིག་ཀུན་ནས་དཀྲིས་པ་བཅུར་བཤད་པ་གང་དག་ཡིན་པ།</s>
  </p>
  <p id="1052">
    <s id="1052:1">དེ་ལས་ངོ་ཚ་མེད་པ་དང༌། །ཁྲེལ་མེད་རྨུགས་གཉིད་རྒོད་རྣམ་གཉིས། །</s>
  </p>
  <p id="1053">
    <s id="1053:1">ཆོས་ལྔ་པོ་འདི་དག་ནི་ཉོན་མོངས་པ་རྣམ་པ་གཉིས་ཀ་དང་མཚུངས་པར་ལྡན་པའི་ཕྱིར་མཐོང་བ་དང་བསྒོམ་པས་སྤང་བར་བྱ་བ་རྣམ་པ་གཉིས་ཡིན་ཏེ།</s>
  </p>
  <p id="1054">
    <s id="1054:1">གང་ཞིག་གང་མཐོང་བས་སྤང་བར་བྱ་བ་དང་མཚུངས་པར་ལྡན་པ་དེ་ནི་དེ་མཐོང་བས་སྤང་བར་བྱ་བ་ཡིན་ནོ། །</s>
  </p>
  <p id="1055">
    <s id="1055:1">དེ་ལས་གཞན་ནི་བསྒོམ་སྤང་བྱ། །</s>
  </p>
  <p id="1056">
    <s id="1056:1">དེ་དག་ལས་གཞན་པའི་ཉེ་བའི་ཉོན་མོངས་པ་ཀུན་ནས་དཀྲིས་པས་བསྡུས་པ་ཕྲག་དོག་དང༌། སེར་སྣ་དང༌། འགྱོད་པ་དང༌། ཁྲོ་བ་དང༌། འཆབ་པ་ནི་བསྒོམ་པས་སྤང་བར་བྱ་བ་ཁོ་ན་དང༑ ཉེ་བའི་ཉོན་མོངས་པ་ལྔ་པོ་དེ་དག་ནི།</s>
  </p>
  <p id="1057">
    <s id="1057:1">རང་དབང་ཅན་ཡིན་ཏེ།</s>
  </p>
  <p id="1058">
    <s id="1058:1">མ་རིག་པ་ཙམ་དང་མཚུངས་པར་ལྡན་པའི་ཕྱིར་རོ། །</s>
  </p>
  <p id="1059">
    <s id="1059:1">ཇི་ལྟར་ཕྲག་དོག་ལ་སོགས་པ་ཉེ་བའི་ཉོན་མོངས་པ་ལྔ་པོ་དེ་དག་བསྒོམ་པས་སྤང་བར་བྱ་བ་དང༌། རང་དབང་ཅན་ཡིན་པ།</s>
  </p>
  <p id="1060">
    <s id="1060:1">དེ་བཞིན་དྲི་མ་རྣམས།</s>
  </p>
  <p id="1061">
    <s id="1061:1">ཉོན་མོངས་པའི་དྲི་མ་དྲུག་ཀྱང་དེ་དང་འདྲའོ། །ཉེ་བའི་ཉོན་མོངས་པ་ཇི་སྐད་དུ་བཤད་པ་དེ་དག་ནི།</s>
  </p>
  <p id="1062">
    <s id="1062:1">འདོད་ན་མི་དགེ །</s>
  </p>
  <p id="1063">
    <s id="1063:1">འདོད་པའི་ཁམས་ན་ནི་མི་དགེ་བ་དག་ཡིན་ནོ། །དེ་དག་ལས་ཀྱང༌།</s>
  </p>
  <p id="1064">
    <s id="1064:1">གསུམ་རྣམ་གཉིས།</s>
  </p>
  <p id="1065">
    <s id="1065:1">རྨུགས་པ་དང༌། རྒོད་པ་དང༌།གཉིད་རྣམས་ནི་མི་དགེ་བ་དང༌། ལུང་དུ་མ་བསྟན་པ་དག་ཡིན་ནོ། །</s>
  </p>
  <p id="1066">
    <s id="1066:1">དེ་ཡན་ཆད་ནི་ལུང་མ་བསྟན། །</s>
  </p>
  <p id="1067">
    <s id="1067:1">འདོད་པའི་ཁམས་ཡན་ཆད་ཀྱི་ཉེ་བའི་ཉོན་མོངས་པ་རྣམས་ནི་ཅི་རིགས་པར་ལུང་དུ་མ་བསྟན་པ་དག་ཡིན་ནོ། །</s>
  </p>
  <p id="1068">
    <s id="1068:1">དེ་དག་ལས་དུ་ཞིག་གང་ན་ཡོད་པར་རིག་པར་བྱ་ཞེ་ན༑</s>
  </p>
  <p id="1069">
    <s id="1069:1">འདོད་དང་བསམ་གཏན་དང་པོ་ན། གཡོ་སྒྱུ།</s>
  </p>
  <p id="1070">
    <s id="1070:1">འདི་གཉིས་ནི་འདོད་པའི་ཁམས་དང༌། བསམ་གཏན་དང་པོ་ན་ཡོད་དོ། །</s>
  </p>
  <p id="1071">
    <s id="1071:1">ཚངས་པའི་འཇིག་རྟེན་ན་སྒྱུ་ཇི་ལྟར་ཡོད་ཅེ་ན།</s>
  </p>
  <p id="1072">
    <s id="1072:1">ཚངས་པས་འདྲིད་ཕྱིར་རོ། །</s>
  </p>
  <p id="1073">
    <s id="1073:1">ཚངས་པ་ཆེན་པོ་དེ་ནི་བདག་ཉིད་ལོག་པར་ཀུན་སྟོན་པས་ཚེ་དང་ལྡན་པ་རྟ་ཐུལ་ལ་འདྲེད་པར་ཞུགས་སོ། །</s>
  </p>
  <p id="1074">
    <s id="1074:1">གཡོ་ནི་བཤད་ཟིན་མོད་ཀྱི་ཞར་ལ་འོངས་པས་སྨོས་སོ། །</s>
  </p>
  <p id="1075">
    <s id="1075:1">རྨུགས་རྒོད་རྒྱགས་པ་ཁམས་གསུམ་ན། །</s>
  </p>
  <p id="1076">
    <s id="1076:1">གསུམ་པོ་འདི་དག་ནི་ཁམས་གསུམ་པོ་དག་ཡིན་ནོ།</s>
  </p>
  <p id="1077">
    <s id="1077:1">གཞན་དག་ན་འདོད་ཁམས་ལས་སྐྱེས་པ༑</s>
  </p>
  <p id="1078">
    <s id="1078:1">བཅུ་དྲུག་ལས་ལྔ་བོར་ཏེ། ཉེ་བའི་ཉོན་མོངས་པ་བཅུ་གཅིག་ནི་འདོད་པ་ན་སྤྱོད་པ་ཁོ་ན་ཡིན་ནོ། །</s>
  </p>
  <p id="1079">
    <s id="1079:1">ཉོན་མོངས་པ་དང་ཉེ་བའི་ཉོན་མོངས་པ་རྣམས་བཤད་ཟིན་ཏོ། །</s>
  </p>
  <p id="1080">
    <s id="1080:1">ཡང་དེ་རྣམས་ལས་ཡིད་ཀྱིས་པ་ནི་དུ་ཞིག་ཡིན། རྣམ་པར་ཤེས་པ་དྲུག་གི་ས་པ་ནི་དུ་ཞིག་ཡིན་ཞེ་ན།</s>
  </p>
  <p id="1081">
    <s id="1081:1">མདོར་བསྡུ་ན།</s>
  </p>
  <p id="1082">
    <s id="1082:1">མཐོང་སྤང་བྱ་ཉིད་ང་རྒྱལ་བཅས། །ཡིད་རྣམ་ཤེས་ཀྱི་ས་པ་ཡིན། །</s>
  </p>
  <p id="1083">
    <s id="1083:1">མཐོང་བས་སྤང་བར་བྱ་བ་ཐམས་ཅད་ནི་ཡིད་ཀྱི་ས་པ་དག་ཡིན་ཏེ། གཉིད་དང་ང་རྒྱལ་བསྒོམ་པས་སྤང་བར་བྱ་བ་དང་ཡང་བཅས་པ་ཐམས་ཅད་ནི་ཡིད་ཀྱི་ས་པ་དག་ཡིན་ཏེ།</s>
  </p>
  <p id="1084">
    <s id="1084:1">དེ་དག་ནི་ཐམས་ཅད་ཡིད་ཀྱི་ས་པ་དག་ཡིན་ནོ། །</s>
  </p>
  <p id="1085">
    <s id="1085:1">ཉེ་བའི་ཉོན་མོངས་རང་དབང་ཡང༌། །</s>
  </p>
  <p id="1086">
    <s id="1086:1">ཉོན་མོངས་པ་རང་དབང་ཅན་གང་དག་ཡིན་པ་དེ་དག་ནི་བསྒོམ་པས་སྤང་བར་བྱ་བ་ཡིན་ཡང་ཡིད་ཀྱི་ས་པ་ཁོ་ན་ཡིན་པར་བལྟ་བར་བྱའོ།</s>
  </p>
  <p id="1087">
    <s id="1087:1">གཞན་ནི་རྣམ་ཤེས་དྲུག་རྟེན་ཅན། །</s>
  </p>
  <p id="1088">
    <s id="1088:1">ཉོན་མོངས་པ་དང་ཉེ་བའི་ཉོན་མོངས་པ་གཞན་དག་ནི་རྣམ་པར་ཤེས་པ་དྲུག་གིས་པ་དག་ཡིན་པར་རིག་པར་བྱའོ། །</s>
  </p>
  <p id="1089">
    <s id="1089:1">གཞན་ཡང་གང་དག་ཅིག་ཡིན་ཞེ་ན།</s>
  </p>
  <p id="1090">
    <s id="1090:1">བསྒོམ་པས་སྤང་བར་བྱ་བའི་འདོད་ཆགས་དང༌། ཁོང་ཁྲོ་བ་དང༌། མ་རིག་པ་རྣམས་དང༌།</s>
  </p>
  <p id="1091">
    <s id="1091:1">དེ་དག་དང་མཚུངས་པར་ལྡན་པ་ཉེ་བའི་ཉོན་མོངས་པ་ངོ་ཚ་མེད་པ་དང༌། ཁྲེལ་མེད་པ་དང༌། རྨུགས་པ་དང༌། རྒོད་པ་རྣམས་དང༌། ཉོན་མོངས་པའི་ས་པ་མང་པོ་བ་དག་གི་ནང་དུ་བཤད་པ་གང་དག་ཡིན་པའོ། །</s>
  </p>
  <p id="1092">
    <s id="1092:1">བདེ་བ་ལ་སོགས་པའི་དབང་པོ་ལྔ་པོ་གང་དག་ཡིན་པ།</s>
  </p>
  <p id="1093">
    <s id="1093:1">དེ་དག་ལས་དབང་པོ་གང་ཞིག་ཉོན་མོངས་པ་འམ། ཉེ་བའི་ཉོན་མོངས་པ་གང་དང་མཚུངས་པར་ལྡན་ཞེ་ན།</s>
  </p>
  <p id="1094">
    <s id="1094:1">བདེ་བ་དག་དང་འདོད་ཆགས་སུ། །མཚུངས་ལྡན།</s>
  </p>
  <p id="1095">
    <s id="1095:1">འདོད་ཆགས་ནི་བདེ་བ་དང་ཡིད་བདེ་བ་དག་དང་མཚུངས་པར་ལྡན་ནོ༑ །</s>
  </p>
  <p id="1096">
    <s id="1096:1">ཞེ་སྡང་བཟློག་པའོ། །</s>
  </p>
  <p id="1097">
    <s id="1097:1">སྡུག་བསྔལ་དག་དང་ཞེས་བྱ་བའི་ཐ་ཚིག་སྟེ། སྡུག་བསྔལ་དང་ཡིད་མི་བདེ་བ་དང་མཚུངས་པར་ལྡན་ཏེ།</s>
  </p>
  <p id="1098">
    <s id="1098:1">འདོད་ཆགས་དང་ཞེ་སྡང་དག་ནི་དགའ་བ་དང་སྐྱོ་བའི་རྣམ་པར་འཇུག་པའི་ཕྱིར་དང༌། རྣམ་པར་ཤེས་པ་དྲུག་གི་ས་པ་ཡིན་པའི་ཕྱིར་རོ། །</s>
  </p>
  <p id="1099">
    <s id="1099:1">མ་རིག་པ་དག་ཐམས་ཅད་དང༌། །</s>
  </p>
  <p id="1100">
    <s id="1100:1">མ་རིག་པ་རྣམས་ནི་ཉོན་མོངས་པ་ཐམས་ཅད་དང་མཚུངས་པར་ལྡན་པའི་ཕྱིར་དབང་པོ་ལྔ་ཆར་དང་ཡང་མཚུངས་པར་ལྡན་ནོ། །</s>
  </p>
  <p id="1101">
    <s id="1101:1">མེད་ལྟ་ཡིད་བདེ་སྡུག་བསྔལ་དང༌། །</s>
  </p>
  <p id="1102">
    <s id="1102:1">ཡིད་སྡུག་བསྔལ་བ་ནི་ཡིད་མི་བདེ་བའོ། །</s>
  </p>
  <p id="1103">
    <s id="1103:1">ཡིད་བདེ་བ་ནི་ཡིད་བདེ་བ་སྟེ། ལོག་པར་ལྟ་བ་ནི་དེ་དག་དེ་དང་མཚུངས་པར་ལྡན་ཏེ།</s>
  </p>
  <p id="1104">
    <s id="1104:1">བསོད་ནམས་ཀྱི་ལས་ཅན་རྣམས་དང༌། སྡིག་པའི་ལས་ཅན་རྣམས་ཀྱི་དང་གོ་རིམས་བཞིན་ནོ། །</s>
  </p>
  <p id="1105">
    <s id="1105:1">ཡིད་མི་བདེ་བ་དང་ཐེ་ཚོམ་མོ། །</s>
  </p>
  <p id="1106">
    <s id="1106:1">ཐེ་ཚོམ་ཟོས་པ་ངེས་པ་དོན་དུ་གཉེར་བ་ན། ཡིད་མི་བདེ་བར་འགྱུར་རོ། །</s>
  </p>
  <p id="1107">
    <s id="1107:1">གཞན་ཡིད་བདེ་དང༌།</s>
  </p>
  <p id="1108">
    <s id="1108:1">ཕྲ་རྒྱས་གཞན་དག་ནི་ཡིད་བདེ་བ་ཁོ་ན་དང་མཚུངས་པར་ལྡན་ནོ། །</s>
  </p>
  <p id="1109">
    <s id="1109:1">གཞན་ཡང་གང་དག་གཅིག་ཡིན་ཞེ་ན།</s>
  </p>
  <p id="1110">
    <s id="1110:1">ལྟ་བ་བཞི་དང༌། ང་རྒྱལ་ཏེ། དགའ་བའི་རྣམ་པར་འཇུག་པའི་ཕྱིར་རོ། །</s>
  </p>
  <p id="1111">
    <s id="1111:1">ཕྲ་རྒྱས་སུ་བཤད་པ་དེ་དག་ཅི་ཞིག་དང་ལྡན་ཞེ་ན།</s>
  </p>
  <p id="1112">
    <s id="1112:1">འདོད་ལས་སྐྱེས།</s>
  </p>
  <p id="1113">
    <s id="1113:1">དེ་ལྟར་ན་མཚུངས་པར་ལྡན་པ་སོ་སོར་ངེས་པ་བཤད་ནས་སྤྱིར་སྨྲས་པ།</s>
  </p>
  <p id="1114">
    <s id="1114:1">བཏང་སྙོམས་དང་ཀུན། །</s>
  </p>
  <p id="1115">
    <s id="1115:1">ཕྲ་རྒྱས་འདི་དག་ཐམས་ཅད་ནི་བཏང་སྙོམས་ཀྱི་དབང་པོ་དང་མཚུངས་པར་ལྡན་ཏེ།</s>
  </p>
  <p id="1116">
    <s id="1116:1">ཉོན་མོངས་པ་རྣམས་ཀྱི་རྒྱུན་འཆད་པའི་དུས་ན་གདོན་མི་ཟ་བར་བཏང་སྙོམས་ཀུན་དུ་གནས་སོ་ཞེས་གྲག་གོ། །</s>
  </p>
  <p id="1117">
    <s id="1117:1">ཡང་ས་གོང་མ་པ་རྣམས་ཇི་ལྟ་བུར་ཞེ་ན།</s>
  </p>
  <p id="1118">
    <s id="1118:1">ས་གོང་མ་རྣམས། ས་ཇི་བཞིན་དུ་རང་རང་དང༌།</s>
  </p>
  <p id="1119">
    <s id="1119:1">ས་གོང་མའི་ཕྲ་རྒྱས་རྣམས་ནི་ས་གང་ན་དབང་པོ་ཇི་སྙེད་ཅིག་ཡོད་པ་རང་རང་གི་དབང་པོ་རྣམས་དང་མཚུངས་པར་ལྡན་ཏེ།</s>
  </p>
  <p id="1120">
    <s id="1120:1">དེ་ན་ཡང་ཅི་རིགས་པར་རྣམ་པར་ཤེས་པའི་ཚོགས་བཞིན་པ་རྣམས་ནི་རྣམ་པར་ཤེས་པའི་ཚོགས་བཞི་པ་རྣམས་དང་མཚུངས་པར་ལྡན་ལ་ཡིད་ཀྱི་ས་པ་རྣམས་ནི་ཡིད་ཀྱི་ས་པ་རྣམས་ཁོ་ན་དང་མཚུངས་པར་ལྡན་ནོ། །</s>
  </p>
  <p id="1121">
    <s id="1121:1">ཉོན་མོངས་པ་རྣམས་དབང་པོ་དང་མཚུངས་པར་ལྡན་པ་བཤད་ཟིན་ཏོ། །</s>
  </p>
  <p id="1122">
    <s id="1122:1">ཉེ་བའི་ཉོན་མོངས་པ་རྣམས་ལས།</s>
  </p>
  <p id="1123">
    <s id="1123:1">འགྱོད་དང་ཕྲག་དོག་ཁོང་ཁྲོ་དང༌། །རྣམ་འཚེ་ཁོན་དུ་འཛིན་པ་དང༌། །འཆབ ་པ་ཡིད་མི་བདེ་བ་དང༌། །</s>
  </p>
  <p id="1124">
    <s id="1124:1">མཚུངས་པར་ལྡན་པ་ཞེས་བྱ་བར་སྦྱར་ཏེ། འདི་དག་ནི་སྐྱོ་བའི་རྣམ་པར་འཇུག་པའི་ཕྱིར་དང་ཡིད་ཀྱི་ས་པ་ཡིན་པའི་ཕྱིར་དང༌།</s>
  </p>
  <p id="1125">
    <s id="1125:1">སེར་སྣ་དག་གི་བཟློག་པ་ཡིན། །</s>
  </p>
  <p id="1126">
    <s id="1126:1">ཡིད་བདེ་བ་དང་མཚུངས་པར་ལྡན་པ་ཞེས་བྱ་བའི་ཐ་ཚིག་གོ། །</s>
  </p>
  <p id="1127">
    <s id="1127:1">ཆགས་པའི་རྒྱུ་ལས་བྱུང་བ་དགའ་བའི་རྣམ་པར་འཇུག་པའི་ཕྱིར་རོ། །</s>
  </p>
  <p id="1128">
    <s id="1128:1">གཡོ་དང་སྒྱུ་དང་རྒྱགས་འཆབ་གཉིད། །གཉི་ག་དང་ལྡན།</s>
  </p>
  <p id="1129">
    <s id="1129:1">ཡིད་བདེ་བ་དང་ཡིད་མི་བདེ་བ་དག་དང་མཚུངས་པར་ལྡན་ཏེ།</s>
  </p>
  <p id="1130">
    <s id="1130:1">རེས་འགའ་ནི་ཡིད་བདེ་བ་དག་གིས་ཕ་རོལ་པོ་འདྲིད་པར་བྱེད་ལ།</s>
  </p>
  <p id="1131">
    <s id="1131:1">རེས་འགའ་ནི་ཡིད་མི་བདེ་བ་དག་གིས་ཏེ།</s>
  </p>
  <p id="1132">
    <s id="1132:1">གཉིད་ཀྱི་བར་དུ་ཡང་དེ་དང་འདྲའོ། །</s>
  </p>
  <p id="1133">
    <s id="1133:1">བདེ་དག་དང༌། རྒྱགས་པ།</s>
  </p>
  <p id="1134">
    <s id="1134:1">བསམ་གཏན་གསུམ་པ་ན་ནི་བདེ་བ་དང་མཚུངས་པར་ལྡན་ནོ། །</s>
  </p>
  <p id="1135">
    <s id="1135:1">མན་ཆད་ན་ནི་ཡིད་བདེ་བ་དང་མཚུངས་པར་ལྡན་ནོ། །</s>
  </p>
  <p id="1136">
    <s id="1136:1">ཡན་ཆད་ན་ནི་བཏང་སྙོམས་དང་མཚུངས་པར་ལྡན་ནོ། །</s>
  </p>
  <p id="1137">
    <s id="1137:1">འདི་ལྟར་བཏང་སྙོམས་ཀུན་དུ་འགྲོ། །</s>
  </p>
  <p id="1138">
    <s id="1138:1">ཐམས་ཅད་བཏང་སྙོམས་དང་མཚུངས་པར་ལྡན་ཏེ།</s>
  </p>
  <p id="1139">
    <s id="1139:1">དེ་ནི་མ་རིག་པ་བཞིན་དུ་གང་ལ་ཡང་འགག་པ་མེད་དོ། །</s>
  </p>
  <p id="1140">
    <s id="1140:1">བཞི་པོ་གཞན་ནི་ལྔ་དག་དང༌། །</s>
  </p>
  <p id="1141">
    <s id="1141:1">ངོ་ཚ་མེད་པ་དང༌། ཁྲེལ་མེད་པ་དང༌། རྨུགས་པ་དང༌། རྒོད་པ་དང༌། ཀུན་ནས་དཀྲིས་པ་བཞི་པོ་འདི་དག་ནི་དབང་པོ་ལྔ་ཆར་དང་མཚུངས་པར་ལྡན་ཏེ།</s>
  </p>
  <p id="1142">
    <s id="1142:1">མི་དགེ་བའི་ས་མང་པོ་བ་ཡིན་པའི་ཕྱིར་དང༌། ཉོན་མོངས་པའི་ས་མང་པོ་བ་ཡིན་པའི་ཕྱིར་རོ། །</s>
  </p>
  <p id="1143">
    <s id="1143:1">མདོ་ལས། འདོད་པ་ལ་འདུན་པ་དང༌། གནོད་སེམས་དང༌། རྨུགས་པ་དང༌། གཉིད་དང༌། རྒོད་པ་དང༌། འགྱོད་པ་དང༌། ཐེ་ཚོམ་དང་སྒྲིབ་པ་ལྔ་གསུངས་པ་གང་དག་ཡིན་པ་</s>
  </p>
  <p id="1144">
    <s id="1144:1">དེ་ལ་ཅི་རྨུགས་པ་དང༌། རྒོད་པ་དང༌། ཐེ་ཚོམ་ཁམས་གསུམ་པ་དག་བཟུང་ངམ།</s>
  </p>
  <p id="1145">
    <s id="1145:1">འོན་ཏེ་འདོད་པ་དང་མཚུངས་པར་ལྡན་པ་དག་ཁོ་ན་གཟུང་ཞེ་ན།</s>
  </p>
  <p id="1146">
    <s id="1146:1">མདོ་ལས། འདི་ནི་མི་དགེ་བའི་ཕུང་པོ་མ་འདྲེས་པ་ཡོངས་སུ་རྫོགས་པ་ཡིན་ཏེ།</s>
  </p>
  <p id="1147">
    <s id="1147:1">འདི་ལྟ་སྟེ། སྒྲིབ་པ་ལྔའོ་ཞེས་གཅིག་ཏུ་མི་དགེ་བར་གསུངས་པའི་ཕྱིར་དང༌།</s>
  </p>
  <p id="1148">
    <s id="1148:1">འདོད་ན་སྒྲིབ་རྣམས།</s>
  </p>
  <p id="1149">
    <s id="1149:1">ཡོད་ན་ཁམས་གཞན་ན་ནི་མེད་དོ། །</s>
  </p>
  <p id="1150">
    <s id="1150:1">ཅིའི་ཕྱིར་རྨུགས་པ་དང་གཉིད་གཉིས་ཀྱང་སྒྲིབ་པ་གཅིག་ཏུ་བཤད་ལ། རྒོད་པ་དང་འགྱོད་པ་གཉིས་ཀྱང་གཅིག་ཏུ་བཤད་ཅེ་ན།</s>
  </p>
  <p id="1151">
    <s id="1151:1">མི་མཐུན་དང༌། ཟས་དང་བྱ་བ་གཅིག་པའི་ཕྱིར། །གཉིས་གཅིག །</s>
  </p>
  <p id="1152">
    <s id="1152:1">གཉིས་གཅིག་ཏུ་བྱས་པ་ནི་གཉིས་གཅིག་གོ། །མི་མཐུན་པ་དག་དང༌། གཉེན་པོ་དང༌། ཟས་མ་ཡིན་པ་ཞེས་བྱ་བ་ནི་དོན་གཅིག་གོ། །</s>
  </p>
  <p id="1153">
    <s id="1153:1">མདོ་ལས་རྨུགས་པ་དང༌། གཉིད་དག་གི་ཟས་ཀྱང་གཅིག །ཟས་མ་ཡིན་པ་ཡང་གཅིག་ཏུ་གསུངས་ཏེ།</s>
  </p>
  <p id="1154">
    <s id="1154:1">རྨུགས་པ་དང་གཉིད་ཀྱི་སྒྲིབ་པའི་ཟས་གང་ཞེ་ན།</s>
  </p>
  <p id="1155">
    <s id="1155:1">ཆོས་ལྔ་སྟེ། རྨྱ་བ་དང༌། མི་དགའ་བ་དང༌། བྱ་རྨྱང་དང༌། ཁ་ཟས་ཀྱི་དྲོད་མི་ཟིན་པ་དང༌། སེམས་ཞུམ་པ་ཉིད་དོ། །</s>
  </p>
  <p id="1156">
    <s id="1156:1">རྨུགས་པ་དང་གཉིད་ཀྱི་སྒྲིབ་པའི་ཟས་མ་ཡིན་པ་གང་ཞེ་ན། སྣང་བའི་འདུ་ཤེས་སོ། །</s>
  </p>
  <p id="1157">
    <s id="1157:1">འདི་གཉིས་ཀྱི་བྱ་བ་ཡང་གཅིག་སྟེ། འདི་གཉི་གས་ཀྱང་སེམས་ཞུམ་པར་བྱེད་དོ། །</s>
  </p>
  <p id="1158">
    <s id="1158:1">རྒོད་པ་དང་འགྱོད་པ་དག་གིས་ཀྱང་ཟས་ཀྱང་གཅིག །ཟས་མ་ཡིན་པ་ཡང་གཅིག་ཏུ་གསུངས་ཏེ།</s>
  </p>
  <p id="1159">
    <s id="1159:1">རྒོད་པ་དང་འགྱོད་པའི་ཟས་གང་ཞེ་ན།</s>
  </p>
  <p id="1160">
    <s id="1160:1">ཆོས་བཞི་སྟེ།</s>
  </p>
  <p id="1161">
    <s id="1161:1">ཉེ་དུའི་རྣམ་པར་རྟོག་པ་དང༌།</s>
  </p>
  <p id="1162">
    <s id="1162:1">ཡུལ་གྱི་རྣམ་པར་རྟོག་པ་དང༌།</s>
  </p>
  <p id="1163">
    <s id="1163:1">མི་འཆི་བའི་རྣམ་པར་རྟོག་པ་དང༌།</s>
  </p>
  <p id="1164">
    <s id="1164:1">སྔོན་དགོད་པ་དང༌། རྩེས་པ་དང༌། དགའ་བ་དང༌། དགའ་མགུར་ཡོངས་སུ་སྤྱད་པ་རྣམས་རྗེས་སུ་དྲན་པ་ཡིན་ནོ། །</s>
  </p>
  <p id="1165">
    <s id="1165:1">རྒོད་པ་དང་འགྱོད་པའི་སྒྲིབ་པའི་ཟས་མ་ཡིན་པ་གང་ཞེ་ན།</s>
  </p>
  <p id="1166">
    <s id="1166:1">ཞི་གནས་སོ། །</s>
  </p>
  <p id="1167">
    <s id="1167:1">འདི་གཉིས་ཀྱི་བྱ་བ་ཡང་གཅིག་སྟེ། འདི་གཉི་གས་ཀྱང་སེམས་རྣམ་པར་མ་ཞི་བར་བྱེད་དོ། །</s>
  </p>
  <p id="1168">
    <s id="1168:1">དེ་ལྟ་བས་ན་མི་མཐུན་པ་དང༌། ཟས་དང་བྱ་བ་གཅིག་པའི་ཕྱིར་གཉིས་གཅིག་ཏུ་བཤད་དོ། །</s>
  </p>
  <p id="1169">
    <s id="1169:1">གང་གི་ཚེ་ཉོན་མོངས་པ་ཐམས་ཅད་ཀྱང་སྒྲིབ་པ་ཡིན་ན་ཅིའི་ཕྱིར་ལྔ་ཁོ་ནར་བཤད་ཅེ་ན།</s>
  </p>
  <p id="1170">
    <s id="1170:1">ཕུང་པོ་གནོད་བྱེད་དང༌། ཐེ་ཚོམ་ཕྱིར་ན་ལྔ་ཉིད་དོ། །</s>
  </p>
  <p id="1171">
    <s id="1171:1">འདོད་པ་ལ་འདུན་པ་དང༌། གནོད་སེམས་དག་གིས་ནི་ཚུལ་ཁྲིམས་ཀྱི་ཕུང་པོ་ལ་གནོད་པར་བྱེད་དོ། །</s>
  </p>
  <p id="1172">
    <s id="1172:1">རྨུགས་པ་དང་གཉིད་ཀྱིས་ནི་ཤེས་རབ་ཀྱི་ཕུང་པོ་ལ་གནོད་པར་བྱེད་དོ། །</s>
  </p>
  <p id="1173">
    <s id="1173:1">རྒོད་པ་དང་འགྱོད་པས་ནི་ཏིང་ངེ་འཛིན་གྱི་ཕུང་པོ་ལ་གནོད་པར་བྱེད་དོ། །</s>
  </p>
  <p id="1174">
    <s id="1174:1">ཏིང་ངེ་འཛིན་དང་ཤེས་རབ་དག་མེད་ན། བདེན་པ་དག་ལ་ཐེ་ཚོམ་ཟ་བར་འགྱུར་ཏེ། དེའི་ཕྱིར་ལྔར་བཤད་དོ། །</s>
  </p>
  <p id="1175">
    <s id="1175:1">གཞན་དག་ན་རེ་རྟོག་པ་འདི་ལ་ནི་ཏིང་ངེ་འཛིན་གྱི་ཕུང་པོ་དང་འགལ་བ་རྒོད་པ་དང་འགྱོད་པའི་སྒྲིབ་པ་སྔར་སྨོས་པར་འགྱུར་ཏེ།</s>
  </p>
  <p id="1176">
    <s id="1176:1">དེའི་ཕྱིར་གྲངས་བཞིན་དུ་འདི་གཉིས་ཀྱི་ཏིང་ངེ་འཛིན་དང་ཤེས་རབ་ཀྱི་ཕུང་པོ་ལ་གནོད་པར་བྱེད་པ་ཡིན་ཏེ།</s>
  </p>
  <p id="1177">
    <s id="1177:1">ཏིང་ངེ་འཛིན་ལ་བརྩོན་པ་ནི་རྨུགས་པ་དང་གཉིད་ཀྱིས་འཇིགས་ལ།</s>
  </p>
  <p id="1178">
    <s id="1178:1">ཆོས་རབ་ཏུ་རྣམ་པར་འབྱེད་པ་ལ་བརྩོན་པ་ནི་རྒོད་པ་དང༌། འགྱོད་པས་འཇིགས་སོ་ཞེས་ཟེར་རོ། །</s>
  </p>
  <p id="1179">
    <s id="1179:1">གཞན་དག་ནི་གཞན་དུ་བརྗོད་དོ། །</s>
  </p>
  <p id="1180">
    <s id="1180:1">ཇི་སྐད་དུ་བརྗོད་ཅེ་ན།</s>
  </p>
  <p id="1181">
    <s id="1181:1">རྒྱུ་བར་གྱུར་བས་གཟུགས་སྡུག་པ་དང་མི་སྡུག་པའི་ཡུལ་དག་ལ་མཚན་མར་གཟུང་བའི་ཕྱིར་གནས་པར་གྱུར་པའི་ཏིང་ངེ་འཛིན་དུ་འཇུག་པ་ལ།</s>
  </p>
  <p id="1182">
    <s id="1182:1">དེ་སྔོན་དུ་འགྲོ་བའི་འདོད་པ་ལ་འདུན་པ་དང༌། གནོད་སེམས་དག་དང་པོ་ཉིད་དུ་བར་ཆད་བྱེད་དོ། །</s>
  </p>
  <p id="1183">
    <s id="1183:1">དེའི་འོག་ཏུ་ཏིང་ངེ་འཛིན་དུ་ཞུགས་པས་རིགས་པ་མ་ཡིན་པར་ཞི་གནས་ལྷག་མཐོང་བསྟན་པའི་ཕྱིར་གོ་རིམས་བཞིན་དུ་རྨུགས་པ་དང༌། གཉིད་དང༌། རྒོད་པ་དང༌། འགྱོད་པ་དང༌། ཐེ་ཚོམ་ནི་ཞི་གནས་དང་ལྷག་མཐོང་དགེ་ལ་བར་ཆད་བྱེད་ལ།</s>
  </p>
  <p id="1184">
    <s id="1184:1">ལངས་པ་ལ་ཡང་ཆོས་ལ་འོས་པར་རྟོག་པའི་ཚེ་ཐེ་ཚོམ་གྱི་བར་ཆད་བྱེད་དེ། དེའི་ཕྱིར་སྒྲིབ་པ་ལྔར་བཤད་དོ་ཞེས་བརྗོད་དོ། །</s>
  </p>
  <p id="1185">
    <s id="1185:1">འདི་དཔྱད་པར་བྱ་སྟེ། སྐལ་བ་མི་མཉམ་པའི་ཁམས་ཀུན་དུ་འགྲོ་བ་རྣམས་དང༌།</s>
  </p>
  <p id="1186">
    <s id="1186:1">འགོག་པ་དང་ལམ་མཐོང་བས་སྤང་བར་བྱ་བ་ཟག་པ་དང་བཅས་པ་ལ་དམིགས་པ་ལ་རྣམས་གང་གི་ཚེ་དམིགས་པ་ཡོངས་སུ་ཤེས་པ་དེའི་ཚེ་ནི་སྤོང་བར་མི་འགྱུར་ལ།</s>
  </p>
  <p id="1187">
    <s id="1187:1">གང་གི་ཚེ་སྤོང་བར་འགྱུར་ལ་དེའི་ཚེ་ནི་དམིགས་པ་ཡོངས་སུ་མི་ཤེས་ན་ཇི་ལྟར་དེ་དག་སྤོང་ཞེ་ན།</s>
  </p>
  <p id="1188">
    <s id="1188:1">ཉོན་མོངས་པ་རྣམས་ནི་དམིགས་པ་ཡོངས་སུ་ཤེས་པས་ཟད་པར་ངེས་པ་མ་ཡིན་ནོ། །</s>
  </p>
  <p id="1189">
    <s id="1189:1">འོ་ན་ཇི་ལྟ་བུ་ཞེ་ན།</s>
  </p>
  <p id="1190">
    <s id="1190:1">རྣམ་པ་བཞིས་སོ། །</s>
  </p>
  <p id="1191">
    <s id="1191:1">རྣམ་པ་བཞི་པོ་གང་དག་གིས་ཤེ་ན།</s>
  </p>
  <p id="1192">
    <s id="1192:1">རེ་ཞིག་མཐོང་བས་སྤང་བར་བྱ་བ་རྣམས་ནི།</s>
  </p>
  <p id="1193">
    <s id="1193:1">དམིགས་པ་ཡོངས་སུ་ཤེས་པ་དང༌། དེ་ལ་དམིགས་པ་ཡང་དག་པར། །ཟད་དང་དམིགས་པ་སྤངས་པས་སོ། །</s>
  </p>
  <p id="1194">
    <s id="1194:1">དེ་ལ་དམིགས་པ་ཡོངས་སུ་ཤེས་པས་ནི་སྡུག་བསྔལ་དང་ཀུན་འབྱུང་བ་མཐོང་བས་སྤང་བར་བྱ་བ་རང་གི་ས་ལ་དམིགས་པ་རྣམས་དང༌།</s>
  </p>
  <p id="1195">
    <s id="1195:1">འགོག་པ་དང་ལམ་མཐོང་བས་སྤང་པར་བྱ་བ་ཟག་པ་མེད་པ་ལ་དམིགས་པ་རྣམས་ཟད་པར་འགྱུར་རོ། །</s>
  </p>
  <p id="1196">
    <s id="1196:1">དེ་ལ་དམིགས་པ་ཡང་དག་པར་ཟད་པས་ནི་སྐལ་བ་མི་མཉམ་པའི་ཁམས་ཀུན་དུ་འགྲོ་བ་རྣམས་ཟད་པར་འགྱུར་ཏེ།</s>
  </p>
  <p id="1197">
    <s id="1197:1">དེ་ལ་དམིགས་པ་ནི་སྐལ་བ་མཉམ་པའི་ཁམས་ཀུན་དུ་འགྲོ་བ་དག་ཡིན་པས་དེ་དག་སྤངས་ན་དེ་དག་ཀྱང་སྤང་བ་ཡིན་ནོ། །</s>
  </p>
  <p id="1198">
    <s id="1198:1">དམིགས་པ་སྤངས་པས་ནི་འགོག་པ་དང་ལམ་མཐོང་བས་སྤང་བར་བྱ་བ་ཟག་པ་དང་བཅས་པ་ལ་དམིགས་པ་རྣམས་ཟད་པར་འགྱུར་ཏེ།</s>
  </p>
  <p id="1199">
    <s id="1199:1">ཟག་པ་མེད་པ་ལ་དམིགས་པ་རྣམས་ནི་དེ་དག་གི་དམིགས་པ་ཡིན་པས་དེ་དག་སྤངས་ན་དེ་དག་ཀྱང་སྤང་བ་ཡིན་ནོ། །</s>
  </p>
  <p id="1200">
    <s id="1200:1">བསྒོམ་པས་སྤང་བར་བྱ་བ་རྣམས་ནི་</s>
  </p>
  <p id="1201">
    <s id="1201:1">གཉེན་པོ་སྐྱེས་པས་ཟད་པར་འགྱུར།</s>
  </p>
  <p id="1202">
    <s id="1202:1">ཉོན་མོངས་པའི་རྣམ་པ་གང་དག་གི་གཉེན་པོ་ལམ་གང་ཡིན་པ་སྐྱེས་པ་དེ་སྤོང་བར་བྱེད་དོ། །</s>
  </p>
  <p id="1203">
    <s id="1203:1">གང་གི་གཉེན་པོ་གང་ཞིག་ཡིན་ཞེ་ན།</s>
  </p>
  <p id="1204">
    <s id="1204:1">ཆེན་པོའི་ཆེན་པོ་ནི་ཆུང་ངུའི་ཆུང་ངུ་ཞེས་བྱ་བ་སྟེ།</s>
  </p>
  <p id="1205">
    <s id="1205:1">རྒྱས་པར་ནི་འོག་ནས་བཤད་པར་བྱའོ། །</s>
  </p>
  <p id="1206">
    <s id="1206:1">གཉེན་པོ་ཡང་རྣམ་པ་དུ་མ་ཞིག་ཡོད་ཅེ་ན་སྨྲས་པ།</s>
  </p>
  <p id="1207">
    <s id="1207:1">གཉེན་པོ་རྣམ་བཞི་སྤོང་བ་དང༌། །གཞི་དང་སྲིད་ཉིད་རྣམ་པར་ནི། །སུན་འབྱིན་ཞེས་བྱ་</s>
  </p>
  <p id="1208">
    <s id="1208:1">སྤོང་བ་གཉེན་པོ་ནི་བར་ཆད་མེད་པའི་ལམ་མོ། །</s>
  </p>
  <p id="1209">
    <s id="1209:1">གཞི་གཉེན་པོ་ནི་དེ་ཡན་ཆད་ཀྱི་ལམ་གང་ཡིན་པ་སྟེ། གང་གིས་དེས་ཐོབ་པའི་སྤོང་བ་ཀུན་དུ་འཛིན་པར་བྱེད་པའོ། །</s>
  </p>
  <p id="1210">
    <s id="1210:1">ཐག་བསྲིང་བའི་ངོ་བོའི་གཉེན་པོ་ནི་རྣམ་པར་གྲོལ་བའི་ལམ་ཡན་ཆད་ཀྱི་ལམ་གང་ཡིན་པ་སྟེ། རྙེད་པ་ཆད་པ་ཐག་བསྲིང་བའི་ཕྱིར་རོ། །</s>
  </p>
  <p id="1211">
    <s id="1211:1">གཞན་དག་ན་རེ་རྣམ་པར་གྲོལ་བའི་ལམ་ཡང་ཡིན་ཏེ། དེས་ཀྱང་ཐོབ་པ་དེ་ཐག་སྲིད་པར་བྱེད་དོ་ཞེས་ཟེར་རོ། །</s>
  </p>
  <p id="1212">
    <s id="1212:1">རྣམ་པར་སུན་འབྱིན་པའི་གཉེན་པོ་ནི་ལམ་གང་གིས་ཁམས་དེ་ལ་སྐྱོན་དུ་མཐོང་ནས་རྣམ་པར་སུན་འབྱིན་པར་བྱེད་དོ། །</s>
  </p>
  <p id="1213">
    <s id="1213:1">གཞན་ཡང་འདི་དག་གི་གོ་རིམས་རྣམ་པར་སུན་འབྱིན་པའི་གཉེན་པོ་ནི་སྡུག་བསྔལ་དང་ཀུན་འབྱུང་བ་ལ་དམིགས་པ་སྦྱོར་བའི་ལམ་མོ། །</s>
  </p>
  <p id="1214">
    <s id="1214:1">སྤོང་བ་གཉེན་པོ་ནི་བར་ཆད་མེད་པའི་ལམ་ཐམས་ཅད་དོ། །</s>
  </p>
  <p id="1215">
    <s id="1215:1">གཞི་གཉེན་པོ་ནི་རྣམ་པར་གྲོལ་བའི་ལམ་མོ། །</s>
  </p>
  <p id="1216">
    <s id="1216:1">ཐག་བསྲིང་བའི་ངོ་བོའི་གཉེན་པོ་ནི་ཁྱད་པར་གྱི་ལམ་མོ་ཞེས་བྱ་བ་འདི་ནི་ཆེས་ལེགས་པར་འགྱུར་རོ། །</s>
  </p>
  <p id="1217">
    <s id="1217:1">ཉོན་མོངས་པ་སྤོང་བ་ན་གང་ལས་སྤང་བར་བྱ་ཞེ་ན།</s>
  </p>
  <p id="1218">
    <s id="1218:1">དམིགས་པ་ལས་ཉོན་མོངས་པ་ནི་སྤང་བར་བྱར་འདོད། མཚུངས་པར་ལྡན་པ་ལས་ནི་ཉོན་མོངས་པར་རྣམ་པར་དབྱེ་བར་མི་ནུས་སོ། །</s>
  </p>
  <p id="1219">
    <s id="1219:1">དམིགས་པ་ལས་ནི་ནུས་ཏེ། འདི་ལྟར་ཡང་དེ་ལ་དམིགས་ནས་མི་སྐྱིའོ། །</s>
  </p>
  <p id="1220">
    <s id="1220:1">རེ་ཞིག་མ་འོངས་པ་ནི་དམིགས་པ་ལས་རྣམ་པར་ད་བྱེ་བར་ཡང་ནུས་གྲང་ན་འདས་པ་གོ་ཇི་ལྟར་ནུས།</s>
  </p>
  <p id="1221">
    <s id="1221:1">འོན་ཏེ་འདིའི་དོན་ནི་དམིགས་པ་ཡོངས་སུ་ཤེས་པས་སྤང་བར་བྱ་བ་འདི་ཡིན་ནོ་ཞེ་ན་དེ་ཡང་མ་ངེས་ཏེ། དེ་ལྟ་བས་ན་འདི་བརྗོད་པར་བྱ་དགོས་སོ། །</s>
  </p>
  <p id="1222">
    <s id="1222:1">ཇི་ཙམ་གྱིས་ན་ཉོན་མོངས་པ་སྤངས་པ་ཞེས་བརྗོད་ཅེ་ན་རང་གི་རྒྱུད་ལ་ཡོད་པ་ནི་ཐོབ་པ་ཆད་པས་སོ༑ །</s>
  </p>
  <p id="1223">
    <s id="1223:1">གཞན་གྱི་རྒྱུད་ལ་ཡོད་པ་ནི་ཉོན་མོངས་པ་དང༌། གཟུགས་མེད་པ་ཐམས་ཅད་དང༌། ཉོན་མོངས་པ་ཅན་མ་ཡིན་པའི་ཆོས་ནི་དེ་དག་ལ་དམིགས་པའི་ཉོན་མོངས་པ་རང་གི་རྒྱུད་ལ་ཡོད་པ་སྤངས་པའོ། །</s>
  </p>
  <p id="1224">
    <s id="1224:1">ཐག་བསྲིང་བའི་ངོ་བོ་ཞེས་བྱ་བ་ཐག་བསྲིང་བའི་ངོ་བོ་རྣམ་པ་དུ་ཡོད་ཅེ་ན།</s>
  </p>
  <p id="1225">
    <s id="1225:1">ཐག་བསྲིང་བའི་ངོ་བོ་ནི་རྣམ་པ་བཞི་ཡོད་དོ་ཞེས་གྲག་སྟེ།</s>
  </p>
  <p id="1226">
    <s id="1226:1">མཚན་ཉིད་མི་མཐུན་མི་མཐུན་ཕྱོགས། །ཡུལ་རྣམས་ཆད་དང་དུས་ཀྱིས་ཏེ། །འབྱུང་དང་ཚུལ་ཁྲིམས་ཕྱོགས་དང་ནི། །དུས་གཉིས་རིང་བ་ཉིད་ལྟ་བུའོ། །</s>
  </p>
  <p id="1227">
    <s id="1227:1">མཚན་ཉིད་ཀྱིས་རིང་བ་ཉིད་ནི་དཔེར་ན་འབྱུང་བ་ཆེན་པོ་རྣམས་ལྷན་ཅིག་སྐྱེས་པ་ཡིན་ཡང་མཚན་ཉིད་མི་མཐུན་པས་རིང་བ་ཉིད་ལྟ་བུའོ། །</s>
  </p>
  <p id="1228">
    <s id="1228:1">གཉེན་པོས་རིང་བ་ཉིད་ནི་དཔེར་ན་འཆལ་པའི་ཚུལ་ཁྲིམས་ལས་ཚུལ་ཁྲིམས་ལྟ་བུའོ། །</s>
  </p>
  <p id="1229">
    <s id="1229:1">ཡུལ་གྱིས་རིང་བ་ཉིད་ནི་དཔེར་ན་བསྐལ་པའི་ཡུལ་རྣམ་པར་ཆད་པས་ཏེ། ཤར་དང་ནུབ་ཀྱི་རྒྱ་མཚོ་བཞིན་ནོ། །</s>
  </p>
  <p id="1230">
    <s id="1230:1">དུས་ཀྱིས་རིང་བ་ཉིད་ནི་དཔེར་ན་འདས་པ་དང་མ་འོངས་པ་ལྟ་བུའོ། །</s>
  </p>
  <p id="1231">
    <s id="1231:1">རིང་བ་ཞེས་བྱ་བ་དེ་གང་ལས་རིང་བ་ཡིན། དེ ་ལྟར་ལས་སོ། །</s>
  </p>
  <p id="1232">
    <s id="1232:1">འདས་མ་ཐག་པ་དང༌། སྐྱེ་བར་འགྱུར་བ་གང་ཡིན་པ་དེ་ཇི་ལྟར་ན་རིང་བ་ཡིན།</s>
  </p>
  <p id="1233">
    <s id="1233:1">དེ་ནི་དུས་ཐ་དད་པ་ཉིད་ཀྱིས་རིང་བ་ཡིན་གྱི་ཡུན་རིང་མོ་ཞིག་ན་བྱུང་བ་དང༌། འབྱུང་བ་ཉིད་ཀྱིས་ནི་མ་ཡིན་ནོ། །</s>
  </p>
  <p id="1234">
    <s id="1234:1">དེ་ལྟར་ཡང་དེ་བཞིན་དུ་རིང་བར་འགྱུར་རོ། །</s>
  </p>
  <p id="1235">
    <s id="1235:1">འོ་ན་ནི་བྱེད་པས་རིང་བ་ཉིད་ཡིན་ནོ། །</s>
  </p>
  <p id="1236">
    <s id="1236:1">འདུས་མ་བྱས་ཇི་ལྟར་ན་ཉེ་བ་ཉིད་དུ་འགྲུབ།</s>
  </p>
  <p id="1237">
    <s id="1237:1">དེ་ཐམས་ཅད་དུ་ཐོབ་པའི་ཕྱིར་རོ། །</s>
  </p>
  <p id="1238">
    <s id="1238:1">འདས་པ་དང་མ་འོངས་པ་དག་ལ་ཡང་ཐལ་བར་འགྱུར་རོ། །</s>
  </p>
  <p id="1239">
    <s id="1239:1">ནམ་མཁའ་ཡང་ཇི་ལྟར་ཉེ་བ་ཡིན།</s>
  </p>
  <p id="1240">
    <s id="1240:1">དེ་ལྟ་ན་འོ་ན་ནི་འདས་པ་དང་མ་འོངས་པ་ནི་ད་ལྟར་གྱིས་ཆོད་པའི་ཕྱིར་ཕན་ཚུན་དུ་རིང་བ་ཉིད་ཡིན་ནོ། །</s>
  </p>
  <p id="1241">
    <s id="1241:1">དེ་ལྟར་ནི་གཉི་ག་དང་ཉེ་བའི་ཕྱིར་ཉེ་བ་ཡིན་ལ། འདུས་མ་བྱས་ཀྱང་ཆོད་པ་མེད་པའི་ཕྱིར་ཉེ་བ་ཡིན་ནོ། །</s>
  </p>
  <p id="1242">
    <s id="1242:1">དེ་ལྟ་ན་ཡང་འདས་པ་དང་མ་འོངས་པ་དང་ད་ལྟར་བྱུང་བ་དང་ཉེ་བའི་ཕྱིར་གཉི་གར་འགྱུར་རོ། །</s>
  </p>
  <p id="1243">
    <s id="1243:1">འདི་སྐད་དུ་མ་འོངས་པ་ནི་མ་ཐོབ་པའི་ཕྱིར་ཆོས་ཀྱི་རང་གི་མཚན་ཉིད་ལས་རིང་བ་ཡིན་ལ།</s>
  </p>
  <p id="1244">
    <s id="1244:1">འདས་པ་ནི་ཞིག་པའི་ཕྱིར་རིང་བ་ཡིན་ནོ་ཞེས་བྱ་བ་ནི་རིགས་པར་འགྱུར་རོ། །</s>
  </p>
  <p id="1245">
    <s id="1245:1">ཅི་ལམ་ཁྱད་པར་དུ་འགྲོ་བའི་ཕྱིར་ཉོན་མོངས་པ་རྣམས་ཀྱི་སྤངས་པ་ཡང་དང་ཡང་དུ་ཁྱད་པར་དུ་འགྱུར་རམ་ཞེ་ན།</s>
  </p>
  <p id="1246">
    <s id="1246:1">དེ་ནི་མེད་དེ་ཉོན་མོངས་པ་ཐམས་ཅད་ནི་</s>
  </p>
  <p id="1247">
    <s id="1247:1">ལན་ཅིག་ཏུ་ཟད།</s>
  </p>
  <p id="1248">
    <s id="1248:1">གང་གི་སྤོང་བའི་ལམ་གང་ཡིན་པ་དེ་ཁོ་ནས་དེ་ཟད་པ་ཡིན་ནོ། །</s>
  </p>
  <p id="1249">
    <s id="1249:1">དེ་དག་གི་དྲལ་བའི་ཐོབ་པ་ཡང་དང་ཡང༌།</s>
  </p>
  <p id="1250">
    <s id="1250:1">དུས་དུ་ཞིག་ཏུ་ཞེ་ན། སྨྲས་པ། དུས་དྲུག་ཏུ་སྟེ།</s>
  </p>
  <p id="1251">
    <s id="1251:1">གཉེན་པོ་སྐྱེས་དང་འབྲས་ཐོབ་དང༌། དབང་པོ་རྣམ་པར་འཕེལ་རྣམས་སུ། །</s>
  </p>
  <p id="1252">
    <s id="1252:1">འདི་ནི་གཉེན་པོའི་རྣམ་པར་གྲོལ་བའི་ལམ་མིན་པར་བསམས་པའོ། །</s>
  </p>
  <p id="1253">
    <s id="1253:1">འབྲས་བུ་དག་ནི་དགེ་སྦྱོང་གི་ཚུལ་གྱི་འབྲས་བུ་བཞིའོ། །</s>
  </p>
  <p id="1254">
    <s id="1254:1">དབང་པོ་རྣམ་པར་འཕེལ་བ་ནི་དབང་པོ་ལྔ་པོ་འཕོ་བའོ། །</s>
  </p>
  <p id="1255">
    <s id="1255:1">དུས་དེ་དག་ཏུ་ཉོན་མོངས་པའི་བྲལ་བ་འཐོབ་བོ། །</s>
  </p>
  <p id="1256">
    <s id="1256:1">དེ་ཡང་ཅི་རིགས་པར་ཁ་ཅིག་གིས་དུས་དྲུག་ཏུ་འཐོབ་པ་ནས་ཁ་ཅིག་གིས་ནི་དུས་གཉིས་ཀྱི་བར་དུ་འཐོབ་པར་བལྟ་བར་བྱའོ། །</s>
  </p>
  <p id="1257">
    <s id="1257:1">བྲལ་བ་དེ་ཉིད་གནས་སྐབས་དེ་དང་དེ་དག་ཏུ་ཡོངས་སུ་ཤེས་པ་ཞེས་བྱ་བའི་མིང་འཐོབ་བོ། །</s>
  </p>
  <p id="1258">
    <s id="1258:1">ཡོངས་སུ་ཤེས་པ་ནི་གཉིས་ཏེ།</s>
  </p>
  <p id="1259">
    <s id="1259:1">ཡེ་ཤེས་ཀྱི་ཡོངས་སུ་ཤེས་པ་དང༌། སྤངས་པའི་ཡོངས་སུ་ཤེས་པའོ། །</s>
  </p>
  <p id="1260">
    <s id="1260:1">དེ་ལ་ཡེ་ཤེས་ཀྱི་ཡོངས་སུ་ཤེས་པ་ནི་ཟག་པ་མེད་པའི་ཤེས་པའོ། །</s>
  </p>
  <p id="1261">
    <s id="1261:1">སྤངས་པའི་ཡོངས་སུ་ཤེས་པ་ནི་སྤང་བ་ཁོ་ན་སྟེ། འབྲས་བུ་ལ་རྒྱུ་བཏགས་པའི་ཕྱིར་རོ། །</s>
  </p>
  <p id="1262">
    <s id="1262:1">ཅི་སྤངས་པ་ཐམས་ཅད་ཡོངས་སུ་ཤེས་པ་གཅིག་ཁོ་ན་ཡིན་ནམ་ཞེ་ན༑</s>
  </p>
  <p id="1263">
    <s id="1263:1">སྨྲས་པ། མ་ཡིན་ནོ། །</s>
  </p>
  <p id="1264">
    <s id="1264:1">འོ་ན་ཇི་ལྟ་བུ་ཞེ་ན།</s>
  </p>
  <p id="1265">
    <s id="1265:1">ཡོངས་སུ་ཤེས་དགུ།</s>
  </p>
  <p id="1266">
    <s id="1266:1">དེ་ལ་རེ་ཞིག་</s>
  </p>
  <p id="1267">
    <s id="1267:1">འདོད་པ་ན། །དང་པོའི་རྣམ་གཉིས་ཟད་ལ་གཅིག །</s>
  </p>
  <p id="1268">
    <s id="1268:1">འདོད་པའི་ཁམས་ན་དང་པོའི་རྣམ་པ་གཉིས་ཏེ།</s>
  </p>
  <p id="1269">
    <s id="1269:1">སྡུག་བསྔལ་དང་ཀུན་འབྱུང་མཐོང་བས་སྤང་བར་བྱ་བ་སྤངས་པ་ནི་ཡོངས་སུ་ཤེས་པ་གཅིག་ཡིན་ནོ། །</s>
  </p>
  <p id="1270">
    <s id="1270:1">གཉིས་ཟད་པ་ནི་དེ་གཉིས་སོ། །</s>
  </p>
  <p id="1271">
    <s id="1271:1">འདོད་པའི་ཁམས་ཁོ་ན་ན་འགོག་པ་མཐོང་བས་སྤང་བར་བྱ་བའི་རྣམ་པ་སྤངས་བ་ནི་ཡོངས་སུ་ཤེས་པ་གཅིག་ཡིན་ལ།</s>
  </p>
  <p id="1272">
    <s id="1272:1">ལམ་མཐོང་བས་སྤང་བར་བྱ་བའི་རྣམ་པ་སྤངས་པ་ཡང་གཅིག་ཡིན་ནོ། །</s>
  </p>
  <p id="1273">
    <s id="1273:1">ཇི་ལྟར་འདོད་པ་ན་སྤྱོད་པའི་མཐོང་བས་སྤང་བར་བྱ་བ་རྣམས་སྤངས་བ་ཡོངས་སུ་ཤེས་པ་གསུམ་ཡིན་པ་ལྟར།</s>
  </p>
  <p id="1274">
    <s id="1274:1">དེ་བཞིན་གོང་མའི་དེ་གསུམ་ཉིད།</s>
  </p>
  <p id="1275">
    <s id="1275:1">དེ་བཞིན་དུ་གཟུགས་དང་གཟུགས་མེད་པ་ན་སྤྱོད་པའི་མཐོང་བས་སྤང་བར་བྱ་བའི་རྣམ་པ་སྤངས་པ་ཡང་ཡོངས་སུ་ཤེས་པ་གསུམ་ཡིན་ཏེ།</s>
  </p>
  <p id="1276">
    <s id="1276:1">སྡུག་བསྔལ་དང༌། ཀུན་འབྱུང་མཐོང་བས་སྤང་བར་བྱ་བ་རྣམས་སྤངས་པ་ནི་གཅིག་ཡིན་ནོ། །</s>
  </p>
  <p id="1277">
    <s id="1277:1">འགོག་པ་མཐོང་བས་སྤང་བར་བྱ་བ་རྣམས་སྤངས་པ་ནི་གཉིས་ཡིན་ནོ། །</s>
  </p>
  <p id="1278">
    <s id="1278:1">ལམ་མཐོང་བས་སྤང་བར་བྱ་བ་རྣམས་སྤངས་པ་ནི་གསུམ་ཡིན་ནོ། །</s>
  </p>
  <p id="1279">
    <s id="1279:1">དེ་ལྟར་ན་ཁམས་གསུམ་པའི་ཕྱིར་མཐོང་བས་སྤང་བར་བྱ་བ་རྣམས་སྤངས་པ་ནི་ཡོངས་སུ་ཤེས་པ་དྲུག་ཡིན་ནོ། །</s>
  </p>
  <p id="1280">
    <s id="1280:1">ཡོངས་སུ་ཤེས་པ་གཞན་གསུམ་སྟེ་ཐ་མའི་ཆ་དང་མཐུན་གཟུགས་དང༌། ཟག་པ་ཀུན་ཟད།</s>
  </p>
  <p id="1281">
    <s id="1281:1">ཐ་མའི་ཆ་དང་མཐུན་པ་སྤངས་པ་ཡང༌། ཡོངས་སུ་ཤེས་པ་གཅིག་ཡིན་ནོ༑ །</s>
  </p>
  <p id="1282">
    <s id="1282:1">གཟུགས་ཀྱི་ཟག་པ་སྤངས་པ་ཡང་གཅིག་ཡིན་ཏེ། གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པའོ། །</s>
  </p>
  <p id="1283">
    <s id="1283:1">ཟག་པ་ཐམས་ཅད་སྤངས་པ་ཡང་གཅིག་ཡིན་ཏེ། ཀུན་དུ་སྦྱོར་བ་ཐམས་ཅད་ཡོངས་སུ་གཏུགས་པའི་ཡོངས་སུ་ཤེས་པའོ། །</s>
  </p>
  <p id="1284">
    <s id="1284:1">ཅིའི་ཕྱིར་གཟུགས་དང་གཟུགས་མེད་པ་ན་སྤྱོད་པ་བསྒོམ་པས་སྤང་བར་བྱ་བ་རྣམས་སྤངས་པའི་ཡོངས་སུ་ཤེས་པ་ནི་ཐ་དད་པར་བསྟན་ལ་མཐོང་བས་སྤང་བར་བྱ་བ་རྣམས་ཀྱི་ནི་མ་ཡིན་ཞེ་ན།</s>
  </p>
  <p id="1285">
    <s id="1285:1">བསྒོམ་པས་སྤོང་བར་བྱ་བ་རྣམས་ཀྱི་གཉེན་པོ་མི་འདྲ་པའི་ཕྱིར་རོ༑ །</s>
  </p>
  <p id="1286">
    <s id="1286:1">དེ་ལྟར་ན་ཡོངས་སུ་ཤེས་པ་ནི་དེ་དགུ་ཡིན་ནོ། །</s>
  </p>
  <p id="1287">
    <s id="1287:1">དེ་དག་ལས། སྔ་མ་</s>
  </p>
  <p id="1288">
    <s id="1288:1">དྲུག་བཟོད་འབྲས།</s>
  </p>
  <p id="1289">
    <s id="1289:1">མཐོང་བས་སྤང་བར་བྱ་བ་སྤངས་པའི་རང་བཞིན་གང་དག་ཡིན་པའོ། །</s>
  </p>
  <p id="1290">
    <s id="1290:1">ལྷག་མ་རྣམས་ནི་ཤེས་པ་ཡིས། །</s>
  </p>
  <p id="1291">
    <s id="1291:1">ཐ་མའི་ཆ་དང་མཐུན་པ་སྤངས་པ་ལ་སོགས་པའི་ཡོངས་སུ་ཤེས་པ་སྟེ། བསྒོམ་པའི་ལམ་གྱི་འབྲས་བུ་ཡིན་པའི་ཕྱིར་རོ། །</s>
  </p>
  <p id="1292">
    <s id="1292:1">ཇི་ལྟར་ཡོངས་སུ་ཤེས་པ་བཟོད་པའི་འབྲས་བུ་ཡིན་ཞེ་ན།</s>
  </p>
  <p id="1293">
    <s id="1293:1">བཟོད་པ་རྣམས་ནི་ཤེས་པའི་འཁོར་ཅན་ཡིན་པའི་ཕྱིར་ཏེ།</s>
  </p>
  <p id="1294">
    <s id="1294:1">རྒྱལ་པོའི་འཁོར་ལ་རྒྱལ་པོ་ཉེ་བར་བཏགས་པ་བཞིན་པ་དང༌། ཤེས་པ་དང་འབྲས་བུ་གཅིག་པའི་ཕྱིར་རོ། །</s>
  </p>
  <p id="1295">
    <s id="1295:1">མི་ལྕོགས་མེད་འབྲས་ཐམས་ཅད་དོ། །བསམ་གཏན་རྣམས་ཀྱི་ལྔའམ་བརྒྱད། །</s>
  </p>
  <p id="1296">
    <s id="1296:1">བྱེ་བྲག་ཏུ་སྨྲ་བའི་ལུགས་ཀྱིས་ནི་བསམ་གཏན་ཀྱི་དངོས་གཞིའི་འབྲས་བུ་ཡོངས་སུ་ཤེས་པ་ལྔ་སྟེ།</s>
  </p>
  <p id="1297">
    <s id="1297:1">གཟུགས་དང༌། གཟུགས་མེད་པ་ལ་སྤྱོད་པའི་ཉོན་མོངས་པ་སྤོངས་པའི་རང་བཞིན་གང་དག་ཡིན་པའོ། །</s>
  </p>
  <p id="1298">
    <s id="1298:1">འདོད་པ་ན་སྤྱོད་པའི་ཉོན་མོངས་པ་སྤངས་པ་རྣམས་ནི་མི་ལྕོགས་པ་མེད་པའི་འབྲས་བུ་ཡིན་པའི་ཕྱིར་རོ། །</s>
  </p>
  <p id="1299">
    <s id="1299:1">བཙུན་པ་དབྱངས་སྒྲོགས་ཀྱི་ལུགས་ཀྱིས་ནི་བརྒྱད་དེ། དེ་ནི་འདོད་ཆགས་དང་བྲལ་བས་འདོད་པ་ན་སྤྱོད་པའི་མཐོང་བས་སྤང་བར་བྱ་བ་རྣམས་སྤངས་པ་ཡང་བྲལ་བའི་ཐོབ་པ་ཟད་པ་མེད་པ་རྙེད་པའི་ཕྱིར་མཐོང་བའི་ལམ་གྱི་འབྲས་བུར་འདོད་དོ། །</s>
  </p>
  <p id="1300">
    <s id="1300:1">ཐ་མའི་ཆ་དང་མཐུན་པ་སྤངས་པའི་ཡོངས་སུ་ཤེས་པ་ནི་མི་ལྕོགས་པ་མེད་པའི་འབྲས་བུ་ཁོ་ན་ཡིན་ནོ། །</s>
  </p>
  <p id="1301">
    <s id="1301:1">བསམ་གཏན་ཁྱད་པར་ཅན་ཡང་བསམ་གཏན་བཞིན་དུ་བལྟ་བར་བྱའོ། །</s>
  </p>
  <p id="1302">
    <s id="1302:1">གཟུགས་མེད་པ་རྣམས་ཀྱིས་ནི་</s>
  </p>
  <p id="1303">
    <s id="1303:1">ཉེ་བར་བསྡོགས་པ་གཅིག་ཡིན་ཏེ།</s>
  </p>
  <p id="1304">
    <s id="1304:1">ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་ཀྱི་འབྲས་བུ་ནི་གཅིག་ཡིན་ཏེ། གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པའོ། །</s>
  </p>
  <p id="1305">
    <s id="1305:1">གཟུགས་མེད་དངོས་གཞི་གསུམ་གྱི་ཡང༌། །</s>
  </p>
  <p id="1306">
    <s id="1306:1">གཟུགས་མེད་པའི་དངོས་གཞི་གསུམ་གྱི་འབྲས་བུ་ཡང་གཅིག་ཁོ་ན་སྟེ། ཀུན་དུ་སྦྱོར་བ་ཐམས་ཅད་ཡོངས་སུ་གཏུགས་པའི་ཡོངས་སུ་ཤེས་པ་ཡིན་ནོ། །</s>
  </p>
  <p id="1307">
    <s id="1307:1">ཡོངས་སུ་ཤེས་པ་དགུ་པོ་ཐམས་ཅད་འཕགས་པའི་ལམ་གྱི་འབྲས་བུ་ཡིན་ནོ། །གཉིས།</s>
  </p>
  <p id="1308">
    <s id="1308:1">འཇིག་རྟེན་པ་ཡི།</s>
  </p>
  <p id="1309">
    <s id="1309:1">ལམ་གྱི་འབྲས་བུ་ནི་གཉིས་ཏེ། ཐ་མའི་ཆ་དང་མཐུན་པ་དང༌། གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པ་དག་གོ། །</s>
  </p>
  <p id="1310">
    <s id="1310:1">རྗེས་སུ་ཡང༌།</s>
  </p>
  <p id="1311">
    <s id="1311:1">རྗེས་སུ་ཤེས་པའི་འབྲས་བུ་ཡང་ཡོངས་སུ་ཤེས་པ་གཉིས་ཏེ་ཐ་མ་དག་གོ། །</s>
  </p>
  <p id="1312">
    <s id="1312:1">ཆོས་ཤེས་པ་ནི་གསུམ་ཡིན་ནོ། །</s>
  </p>
  <p id="1313">
    <s id="1313:1">ཐ་མ་དག་ཁོ་ན་སྟེ། ཁམས་གསུམ་པའི་བསྒོམ་པས་སྤང་བར་བྱ་བའི་གཉེན་པོ་ཡིན་པའི་ཕྱིར་རོ། །</s>
  </p>
  <p id="1314">
    <s id="1314:1">དེའི་ཕྱོགས་མཐུན་གྱི་དྲུག་དང་ལྔ།</s>
  </p>
  <p id="1315">
    <s id="1315:1">ཆོས་ཤེས་པའི་ཕྱོགས་དང་མཐུན་པའི་འབྲས་བུ་ནི་ཡོངས་སུ་ཤེས་པ་དྲུག་སྟེ།</s>
  </p>
  <p id="1316">
    <s id="1316:1">ཆོས་ཀྱི་བཟོད་པ་དང་ཤེས་པ་རྣམས་ཀྱི་འབྲས་བུ་གང་དག་ཡིན་པ་ཁོ་ནའོ། །</s>
  </p>
  <p id="1317">
    <s id="1317:1">རྗེས་སུ་ཤེས་པའི་ཕྱོགས་དང་མཐུན་པ་ནི་ལྔ་ཡིན་ཏེ། རྗེས་ཀྱི་བཟོད་པ་དང་ཤེས་པ་རྣམས་ཀྱི་འབྲས་བུ་གང་དག་ཡིན་པ་ཁོ་ནའོ། །</s>
  </p>
  <p id="1318">
    <s id="1318:1">ཕྱོགས་དང་མཐུན་པ་སྨོས་པས་ནི་བཟོད་པ་དང་ཤེས་པ་རྣམས་བཟུང་ངོ༌། །</s>
  </p>
  <p id="1319">
    <s id="1319:1">ཅིའི་ཕྱིར་སྤངས་པ་རེ་རེ་ཡོངས་སུ་ཤེས་པར་རྣམ་པར་མི་གཞག་ཅེ་ན།</s>
  </p>
  <p id="1320">
    <s id="1320:1">འདི་ལྟར་རེ་ཞིག་བཟོད་པའི་འབྲས་བུ་བྲལ་བ་ནི།</s>
  </p>
  <p id="1321">
    <s id="1321:1">བྲལ་བའི་ཐོབ་པ་ཟག་མེད་དང༌། །སྲིད་རྩེ་ཉམས་པར་བྱས་པ་དང༌། །རྒྱུ་གཉིས་ཀུན་དུ་བཅོམ་པའི་ཕྱིར། །ཡོངས་ཤེས་སུ་རྣམ་པར་གཞག་གོ། །</s>
  </p>
  <p id="1322">
    <s id="1322:1">གང་ལ་རྒྱུ་འདི་གསུམ་ཡོད་པ་དེ་སྤངས་པའི་ཡོངས་སུ་ཤེས་པ་ཞེས་བྱ་ཞེ་ན།</s>
  </p>
  <p id="1323">
    <s id="1323:1">རེ་ཞིག་སོ་སོའི་སྐྱེ་བོ་ལ་ནི་བྲལ་བའི་ཐོབ་པ་ཟག་པ་མེད་པ་དང༌། སྲིད་པའི་རྩེ་མོ་ཉམས་པར་བྱེད་པ་མེད་པས་འདིའི་སྤངས་པ་ཡོངས་སུ་ཤེས་པ་ཞེས་བྱ་བའི་མིང་མི་ཐོབ་བོ། །</s>
  </p>
  <p id="1324">
    <s id="1324:1">འཕགས་པ་ལ་ཡང་བཟོད་པའི་འབྲས་བུ་སྤངས་པ་གང་ཡིན་པ་དེ་ནི།</s>
  </p>
  <p id="1325">
    <s id="1325:1">དེ་ལ་ཇི་སྲིད་དུ་སྡུག་བསྔལ་ལ་རྗེས་སུ་ཤེས་པའི་བཟོད་པ་ལ་གནས་པ། དེ་སྲིད་དུ་བྲལ་བའི་ཐོབ་པ་ཟག་པ་མེད་པ་ཡོད་མོད་ཀྱི།</s>
  </p>
  <p id="1326">
    <s id="1326:1">སྲིད་པའི་རྩེ་མོ་མཉམ་པར་བྱས་པ་ནི་མ་ཡིན་ནོ། །</s>
  </p>
  <p id="1327">
    <s id="1327:1">སྡུག་བསྔལ་ལ་རྗེས་སུ་ཤེས་པ་ལ་ནི་གཉིས་ཡོད་མོད་ཀྱི། རྒྱུ་གཉིས་ཀུན་དུ་བཅོམ་པ་ནི་མ་ཡིན་ཏེ།</s>
  </p>
  <p id="1328">
    <s id="1328:1">རྒྱུ་ཀུན་འབྱུང་མཐོང་བས་སྤང་བར་བྱ་བ་ཀུན་དུ་འགྲོ་བ་མ་སྤངས་པའི་ཕྱིར་རོ། །</s>
  </p>
  <p id="1329">
    <s id="1329:1">ཆོས་དང་རྗེས་སུ་ཤེས་པ་གཞན་དག་ལ་ནི་གསུམ་པོ་ཐམས་ཅད་ཡོད་པས།</s>
  </p>
  <p id="1330">
    <s id="1330:1">དེའི་ཕྱིར་གནས་སྐབས་དེ་དང་དེ་དག་ཏུ་དེ་སྤངས་པའི་ཡོངས་སུ་ཤེས་པའི་མིང་འཐོབ་པོ། །</s>
  </p>
  <p id="1331">
    <s id="1331:1">ཤེས་པའི་འབྲས་བུ་སྤངས་པ་ནི་རྒྱུ་གསུམ་པོ་དེ་དང༌། བཞི་པ་ཁམས་ལས་འདས་པ་ལས། །ཡོངས་སུ་ཤེས་པའི་མིང་འཐོབ་སྟེ། །</s>
  </p>
  <p id="1332">
    <s id="1332:1">ཁམས་མཐའ་དག་ལས་འདོད་ཆགས་དང་བྲལ་བའི་ཕྱིར། གང་གི་ཚེ་ཁམས་ལས་ཡང་དག་པར་འདའ་བ་ནའོ། །</s>
  </p>
  <p id="1333">
    <s id="1333:1">གཉིས་པ་ཀུན་དུ་སྦྱོར་བ་དང་བྲལ་བ་རྒྱུ་ལྔ་པ་དེ་སྨྲས་པ། རྣམ་པ་གང་ཞིག་སྤངས་ལ་གལ་ཏེ་དེ་ལ་དམིགས་པའི་ཉོན་མོངས་པ་གཞན་དང་བྲལ་བར་གྱུར་ནའོ་ཞེས་བྱ་བ་ནི།</s>
  </p>
  <p id="1334">
    <s id="1334:1">དེ་ནི་རྒྱུ་གཉི་ག་ཡང་དག་པར་བཅོམ་པ་དང༌། ཁམས་ལས་ཡང་དག་པར་འདས་པ་ལས་གཞན་མ་ཡིན་པར་མི་བརྗོད་དོ། །</s>
  </p>
  <p id="1335">
    <s id="1335:1">གང་ཞིག་ཡོངས་སུ་ཤེས་པ་དུ་ཞིག་དང་ལྡན་ཞེ་ན།</s>
  </p>
  <p id="1336">
    <s id="1336:1">གཅིག་ལ་གནས་མིན་མཐོང་ལ་གནས་པ་ནི། །ལྔ་པའི་བར་དང་ཡང་དག་ལྡན། །</s>
  </p>
  <p id="1337">
    <s id="1337:1">རེ་ཞིག་སོ་སོའི་སྐྱེ་བོ་མི་ལྡན་པ་ཁོ་ནའོ། །</s>
  </p>
  <p id="1338">
    <s id="1338:1">འཕགས་པ་མཐོང་བའི་ལམ་ལ་གནས་པ་ཡང༌། ཀུན་འབྱུང་བ་ལ་ཆོས་ཤེས་པའི་བཟོད་པ་ལ་གནས་པའི་བར་དུ་མི་ལྡན་པ་ཉིད་དོ། །</s>
  </p>
  <p id="1339">
    <s id="1339:1">ཀུན་འབྱུང་བ་ལ་ཆོས་ཤེས་པ་ནི་གཅིག་དང་ལྡན་ནོ། །ཀུན་འབྱུང་བ་ལ་རྗེས་སུ་ཤེས་པ་ནི་གཉིས་དང་ལྡན་ནོ། །</s>
  </p>
  <p id="1340">
    <s id="1340:1">འགོག་པ་ལ་ཆོས་ཤེས་པ་ནི་གསུམ་དང་ལྡན་ནོ། །</s>
  </p>
  <p id="1341">
    <s id="1341:1">འགོག་པ་ལ་རྗེས་སུ་ཤེས་པ་ནི་བཞི་དང་ལྡན་ནོ།</s>
  </p>
  <p id="1342">
    <s id="1342:1">ལམ་ལ་ཆོས་ཤེས་པ་ནི་ལྔ་དང་ལྡན་ནོ། །</s>
  </p>
  <p id="1343">
    <s id="1343:1">བསྒོམ་པ་ལ་གནས་པ་དྲུག་གམ་ནི། གཅིག་གམ་ཡང་ན་གཉིས་དང་ངོ༌། །</s>
  </p>
  <p id="1344">
    <s id="1344:1">འཕགས་པའི་གང་ཟག་བསྒོམ་པའི་ལམ་ལ་གནས་པ་ལམ་ལ་རྗེས་སུ་ཤེས་པ་ལ་གནས་པ་ཇི་སྲིད་དུ།</s>
  </p>
  <p id="1345">
    <s id="1345:1">འདོད་པ་ལ་འདོད་ཆགས་དང་བྲལ་བ་མ་འཐོབ་པའམ། དེ་ལས་ཡོངས་སུ་ཉམས་པ་ནི་ཡོངས་སུ་ཤེས་པ་དྲུག་དང་ལྡན་ནོ། །</s>
  </p>
  <p id="1346">
    <s id="1346:1">སྔོན་ནམ་ཕྱིས་འདོད་པ་ལ་འདོད་ཆགས་དང་བྲལ་བ་ཐོབ་པ་ནི། ཐ་མའི་ཆ་དང་མཐུན་པས་སྤངས་པའི་ཡོངས་སུ་ཤེས་པ་གཅིག་པུ་དང་ལྡན་ནོ། །</s>
  </p>
  <p id="1347">
    <s id="1347:1">དགྲ་བཅོམ་པ་ཉིད་ཐོབ་པ་ནི། ཀུན་དུ་སྦྱོར་བ་ཐམས་ཅད་ཡོངས་སུ་གཏུགས་པའི་ཡོངས་སུ་ཤེས་པ་གཅིག་ཁོ་ན་དང་ལྡན་ནོ། །</s>
  </p>
  <p id="1348">
    <s id="1348:1">གཟུགས་ཀྱི་སྤྱོད་པས་ཀུན་ནས་དཀྲིས་པས་ཡོངས་སུ་ཉམས་ནས། ཡང་ཐ་མའི་ཆ་དང་མཐུན་པ་སྤངས་པའི་ཡོངས་སུ་ཤེས་པ་གཅིག་དང་ལྡན་ནོ། །</s>
  </p>
  <p id="1349">
    <s id="1349:1">གཟུགས་ཀྱི་འདོད་ཆགས་དང་བྲལ་བ་ཐོབ་པ་ནི༑ ཐ་མའི་ཆ་དང་མཐུན་པ་སྤངས་པ་དང༌། གཟུགས་ཀྱི་འདོད་ཆགས་ཟད་པའི་ཡོངས་སུ་ཤེས་པ་གཉིས་དང་ལྡན་ནོ། །</s>
  </p>
  <p id="1350">
    <s id="1350:1">གཟུགས་མེད་པ་ན་སྤྱོད་པའི་ཀུན་ནས་དཀྲིས་པས་ཡོངས་སུ་ཉམས་པ་ཡང་གཉིས་པོ་དེ་དག་དང་ལྡན་ནོ༑ །</s>
  </p>
  <p id="1351">
    <s id="1351:1">ཅིའི་ཕྱིར། ཕྱིར་མི་འོང་བ་དང༌། དགྲ་བཅོམ་པ་དག་གི་ཡོངས་སུ་ཤེས་པ་གཅིག་ཁོ་ནར་རྣམ་པར་གཞག་གི །མང་དུ་ནི་མ་ཡིན་ཞེ་ན།</s>
  </p>
  <p id="1352">
    <s id="1352:1">འདི་ལྟར་</s>
  </p>
  <p id="1353">
    <s id="1353:1">ཁམས་ལས་འདོད་ཆགས་དང་བྲལ་བ་དང༌། འབྲས་བུ་ཐོབ་ཕྱིར་དེ་དག་བསྡོམས། །</s>
  </p>
  <p id="1354">
    <s id="1354:1">ཡོངས་སུ་ཤེས་པ་རྣམས་སྡོམ་ཞིང༌། །གཅིག་ཏུ་རྣམ་པར་འཇོག་པ་ནི། །</s>
  </p>
  <p id="1355">
    <s id="1355:1">ཁམས་ལས་འདོད་ཆགས་དང་བྲལ་བ་དང༌། འབྲས་བུ་ཐོབ་པ་དང་རྒྱུ་གཉིས་ཀྱིས་ཡིན་ལ། དེ་གཉི་ག་ཡང་གནས་སྐབས་དེ་གཉིས་ན་སྲིད་པས།</s>
  </p>
  <p id="1356">
    <s id="1356:1">དེའི་ཕྱིར་སྤང་པ་ཐམས་ཅད་བསྡོམས་ཏེ་ཡོངས་སུ་ཤེས་པ་གཅིག་ཤེས་བྱའོ། །</s>
  </p>
  <p id="1357">
    <s id="1357:1">ཡང་གང་ཞིག་གིས་ཡོངས་སུ་ཤེས་པ་དུ་ཞིག་ཡོངས་སུ་གཏོང་ངམ། འཐོབ་ཅེ་ན།</s>
  </p>
  <p id="1358">
    <s id="1358:1">ལ་ལ་གཅིག་གཉིས་ལྔ་དང་དྲུག །གཏོང་སྟེ་ཐོབ་པ་ལྔ་མིན་ནོ། །</s>
  </p>
  <p id="1359">
    <s id="1359:1">དགྲ་བཅོམ་པ་ཉིད་དམ། འདོད་པ་ལ་འདོད་ཆགས་དང་བྲལ་བ་ལས། ཡོངས་སུ་ཉམས་ན་གཅིག་གཏོང་ངོ༌། །</s>
  </p>
  <p id="1360">
    <s id="1360:1">ཕྱིར་མི་འོང་བ་གཟུགས་ཀྱི་འདོད་ཆགས་དང་བྲལ་བ་ཞིག །འདོད་པ་ལ་འདོད་ཆགས་དང་བྲལ་བ་ལས་ཡོངས་སུ་ཉམས་ན། ཡོངས་སུ་ཤེས་པ་ཉིད་གཏོང་ངོ༌། །</s>
  </p>
  <p id="1361">
    <s id="1361:1">འདོད་ཆགས་དང་བྲལ་བ་སྔོན་དུ་འགྲོ་བ། ལམ་ལ་རྗེས་སུ་ཤེས་པ་ལ་གནས་པ་ལ་ནི་ལྔ་སྟོང་སྟེ།</s>
  </p>
  <p id="1362">
    <s id="1362:1">དེ་ནི་ཐ་མའི་ཆ་དང་མཐུན་པ་སྤངས་པའི་ཡོངས་སུ་ཤེས་པ་འཐོབ་པ་ན། ཡོངས་སུ་ཤེས་པ་སྔ་མ་ལྔ་གཏོང་ངོ༌། །</s>
  </p>
  <p id="1363">
    <s id="1363:1">མཐར་གྱིས་པ་ལ་འདོད་པ་ལས་འདོད་ཆགས་དང་བྲལ་བར་བྱེད་པས་ནི། ཡོངས་སུ་ཤེས་པ་དྲུག་གཏོང་ངོ༌། །</s>
  </p>
  <p id="1364">
    <s id="1364:1">དེ་བཞིན་དུ་ཐོབ་པ་ཡང་ལ་ལས་ནི་ཡོངས་སུ་ཤེས་པ་གཅིག་ཁོ་ན་འཐོབ་སྟེ།</s>
  </p>
  <p id="1365">
    <s id="1365:1">གང་ལ་ལ་ཞིག་གིས་སྔོན་མེད་པ་འཐོབ་བོ། །</s>
  </p>
  <p id="1366">
    <s id="1366:1">ལ་ལས་ནི་གཉིས་ཏེ། གང་ཞིག་གཟུགས་མེད་པའི་ཁམས་ལས། འདོད་ཆགས་དང་བྲལ་བ་འབའ་ཞིག་ལས་ཡོངས་སུ་ཉམས་པས་སོ། །</s>
  </p>
  <p id="1367">
    <s id="1367:1">ཁ་ཅིག་གིས་ནི་དྲུག་སྟེ། གང་ཞིག་ཕྱིར་མི་འོང་བའི་འབྲས་བུ་ལས་ཡོངས་སུ་ཉམས་པའོ། །</s>
  </p>
  <p id="1368">
    <s id="1368:1">ལྔ་འཐོབ་པ་ནི་འགའ་ཡང་མེད་པ་ཉིད་དོ། །</s>
  </p>
  <p id="1369">
    <s id="1369:1">ཡོངས་སུ་ཤེས་པའི་སྐབས་རྫོགས་སོ།། །།</s>
  </p>
  <p id="1370">
    <s id="1370:1">ཆོས་མངོན་པའི་མཛོད་ཀྱི་བཤད་པ་ལས༑ ཕྲ་རྒྱས་བསྟན་པ་ཞེས་བྱ་བ་མཛོད་ཀྱི་གནས་ལྔ་པའོ།།  །། སརྦ་མངྒཱ་ལཾ།།  །།</s>
  </p>
</text>
