<?xml version='1.0' encoding='utf-8'?>
<text>
  <p id="1">
    <s id="1:1">《阿毘達磨俱舍論》</s>
  </p>
  <p id="2">
    <s id="2:1">世親造</s>
  </p>
  <p id="3">
    <s id="3:1">俱舍論分別隨眠品第五之一</s>
  </p>
  <p id="4">
    <s id="4:1">前言世別皆由業生，</s>
  </p>
  <p id="5">
    <s id="5:1">業由隨眠方得生長，</s>
    <s id="5:2">離隨眠業無感有能，</s>
  </p>
  <p id="6">
    <s id="6:1">所以者何？隨眠有幾？</s>
  </p>
  <p id="7">
    <s id="7:1">頌曰：隨眠諸有本，此差別有六，謂貪瞋亦慢 ，無明見及疑</s>
  </p>
  <p id="8">
    <s id="8:1">論曰：由此隨眠是諸有本故業離此無感有能，何故隨眠能為有本，以諸煩惱現起能為十種事故。</s>
  </p>
  <p id="9">
    <s id="9:1">一堅根本，</s>
  </p>
  <p id="10">
    <s id="10:1">二立相續，</s>
  </p>
  <p id="11">
    <s id="11:1">三治自田，</s>
  </p>
  <p id="12">
    <s id="12:1">四引等流，</s>
  </p>
  <p id="13">
    <s id="13:1">五發業有，</s>
  </p>
  <p id="14">
    <s id="14:1">六攝自具，</s>
  </p>
  <p id="15">
    <s id="15:1">七迷所緣，</s>
  </p>
  <p id="16">
    <s id="16:1">八導識流，</s>
  </p>
  <p id="17">
    <s id="17:1">九越善品，</s>
  </p>
  <p id="18">
    <s id="18:1">十廣縛義，令不能越自界地故，由此隨眠能為有本，故業因此有感有能。</s>
  </p>
  <p id="19">
    <s id="19:1">此略應知差別有六。</s>
  </p>
  <p id="20">
    <s id="20:1">謂貪瞋慢無明見疑，意顯慢等亦由貪力於境隨增，由貪隨增義如後辯，及聲顯六體各不同。</s>
  </p>
  <p id="21">
    <s id="21:1">若諸隨眠體唯有六，何緣經說有七隨眠？</s>
  </p>
  <p id="22">
    <s id="22:1">頌曰：六由貪異七，有貪上二界，於內門轉故，為遮解脫想</s>
  </p>
  <p id="23">
    <s id="23:1">論曰：即前所說六隨眠中分貪為二，故經說七。</s>
  </p>
  <p id="24">
    <s id="24:1">何等為七？</s>
  </p>
  <p id="25">
    <s id="25:1">一欲貪隨眠，</s>
  </p>
  <p id="26">
    <s id="26:1">二瞋隨眠，</s>
  </p>
  <p id="27">
    <s id="27:1">三有貪隨眠，</s>
  </p>
  <p id="28">
    <s id="28:1">四慢隨眠，</s>
  </p>
  <p id="29">
    <s id="29:1">五無明隨眠，</s>
  </p>
  <p id="30">
    <s id="30:1">六見隨眠，</s>
  </p>
  <p id="31">
    <s id="31:1">七疑隨眠，</s>
  </p>
  <p id="32">
    <s id="32:1">欲貪隨眠依何義釋？</s>
  </p>
  <p id="33">
    <s id="33:1">為欲貪體即是隨眠？為是欲貪之隨眠義？於餘六義徵問亦爾。若爾何失？二俱有過。</s>
  </p>
  <p id="34">
    <s id="34:1">若欲貪體即是隨眠，</s>
  </p>
  <p id="35">
    <s id="35:1">便違契經，如契經說：若有一類，非於多時為欲貪纏纏心而住，</s>
  </p>
  <p id="36">
    <s id="36:1">設心暫爾起欲貪纏尋如實知出離方便。</s>
  </p>
  <p id="37">
    <s id="37:1">彼由此故於欲貪纏能正遣除并隨眠斷。</s>
  </p>
  <p id="38">
    <s id="38:1">若是欲貪之隨眠義，隨眠應是心不相應，便違對法。如本論說：欲貪隨眠三根相應。</s>
  </p>
  <p id="39">
    <s id="39:1">毘婆沙師作如是說：欲貪等體即是隨眠。</s>
  </p>
  <p id="40">
    <s id="40:1">豈不違經？</s>
  </p>
  <p id="41">
    <s id="41:1">無違經失。并隨眠者并隨縛故。</s>
  </p>
  <p id="42">
    <s id="42:1">或經於得假說隨眠，</s>
  </p>
  <p id="43">
    <s id="43:1">如火等中立苦等想。</s>
  </p>
  <p id="44">
    <s id="44:1">阿毘達磨依實相說：即諸煩惱說名隨眠。</s>
  </p>
  <p id="45">
    <s id="45:1">由此隨眠是相應法。</s>
  </p>
  <p id="46">
    <s id="46:1">何理為證知定相應？</s>
  </p>
  <p id="47">
    <s id="47:1">以諸隨眠染惱心故，</s>
  </p>
  <p id="48">
    <s id="48:1">覆障心故，</s>
  </p>
  <p id="49">
    <s id="49:1">能違善故，謂隨眠力能染惱心，</s>
  </p>
  <p id="50">
    <s id="50:1">未生善不生，</s>
  </p>
  <p id="51">
    <s id="51:1">已生善退失，故隨眠體非不相應。</s>
  </p>
  <p id="52">
    <s id="52:1">若不相應能為此事，則諸善法應無起時，以不相應恒現前故。</s>
  </p>
  <p id="53">
    <s id="53:1">既諸善法容有起時，故知隨眠是相應法。</s>
  </p>
  <p id="54">
    <s id="54:1">此皆非證，</s>
  </p>
  <p id="55">
    <s id="55:1">所以者何？若許隨眠非相應者，不許上三事是隨眠所為。</s>
  </p>
  <p id="56">
    <s id="56:1">然經部師所說最善。</s>
  </p>
  <p id="57">
    <s id="57:1">經部於此所說如何？</s>
  </p>
  <p id="58">
    <s id="58:1">彼說欲貪之隨眠義，</s>
  </p>
  <p id="59">
    <s id="59:1">然隨眠體非心相應，非不相應，無別物故。</s>
  </p>
  <p id="60">
    <s id="60:1">煩惱睡位說名隨眠，於覺位中即名纏故。</s>
  </p>
  <p id="61">
    <s id="61:1">何名為睡？</s>
  </p>
  <p id="62">
    <s id="62:1">謂不現行種子隨逐。</s>
  </p>
  <p id="63">
    <s id="63:1">何名為覺？</s>
  </p>
  <p id="64">
    <s id="64:1">謂諸煩惱現起纏心。</s>
  </p>
  <p id="65">
    <s id="65:1">何等名為煩惱種子？</s>
  </p>
  <p id="66">
    <s id="66:1">謂自體上差別功能，從煩惱生能生煩惱。</s>
  </p>
  <p id="67">
    <s id="67:1">如念種子是證智生能生當念功能差別。</s>
  </p>
  <p id="68">
    <s id="68:1">又如芽等有前果生能生後果功能差別。</s>
  </p>
  <p id="69">
    <s id="69:1">若執煩惱別有隨眠心不相應名煩惱種，應許念種非但功能別有不相應能引生後念。此既不爾，彼云何然，差別因緣不可得故。</s>
  </p>
  <p id="70">
    <s id="70:1">若爾六六契經相違，經說於樂受有貪隨眠故。</s>
  </p>
  <p id="71">
    <s id="71:1">經但說有，不言爾時即有隨眠，何所違害。</s>
  </p>
  <p id="72">
    <s id="72:1">於何時有？</s>
  </p>
  <p id="73">
    <s id="73:1">於彼睡時。</s>
  </p>
  <p id="74">
    <s id="74:1">或假於因立隨眠想。</s>
  </p>
  <p id="75">
    <s id="75:1">傍論且止，應辯正論。</s>
  </p>
  <p id="76">
    <s id="76:1">言貪分二，</s>
  </p>
  <p id="77">
    <s id="77:1">謂欲有貪，此中有貪以何為體？謂色無色二界中貪。</s>
  </p>
  <p id="78">
    <s id="78:1">此名何因唯於彼立？</s>
  </p>
  <p id="79">
    <s id="79:1">彼貪多託內門轉故，謂彼二界多起定貪。</s>
  </p>
  <p id="80">
    <s id="80:1">一切定貪於內門轉故，唯於彼立有貪名。</s>
  </p>
  <p id="81">
    <s id="81:1">又由有人於上二界起解脫想，為遮彼故，謂於上界立有貪名，顯彼所緣非真解脫。</s>
  </p>
  <p id="82">
    <s id="82:1">此中自體立以有名，彼諸有情多於等至及所依止深生味著故，說彼唯味著自體，非味著境。</s>
  </p>
  <p id="83">
    <s id="83:1">離欲貪故，由此唯彼立有貪名。</s>
  </p>
  <p id="84">
    <s id="84:1">既說有貪在上二界，義准欲界貪名欲貪，故於頌中不別顯示。</s>
  </p>
  <p id="85">
    <s id="85:1">即上所說六種隨眠，於本論中復分為十。</s>
  </p>
  <p id="86">
    <s id="86:1">如何成十？</s>
  </p>
  <p id="87">
    <s id="87:1">頌曰：六由見異十，異謂有身見，邊執見邪見，見取戒禁取</s>
  </p>
  <p id="88">
    <s id="88:1">論曰：六隨眠中見行異為五，餘非見五積數總成十故。</s>
  </p>
  <p id="89">
    <s id="89:1">於十中五是見性，一有身見，二邊執見，三邪見，四見取，五戒禁取。</s>
  </p>
  <p id="90">
    <s id="90:1">五非見性，一貪二瞋三慢四無明五疑。</s>
  </p>
  <p id="91">
    <s id="91:1">又即所說六種隨眠，於本論中說九十八。</s>
  </p>
  <p id="92">
    <s id="92:1">依何義說九十八耶？</s>
  </p>
  <p id="93">
    <s id="93:1">頌曰：六行部界異，故成九十八，欲見苦等斷，十七七八四，謂如次具離，三二見見疑，色無色除瞋，餘等如欲說</s>
  </p>
  <p id="94">
    <s id="94:1">論曰：六種隨眠由行部、界有差別故成九十八，謂於六中由見行異分別為十，如前已辯。</s>
  </p>
  <p id="95">
    <s id="95:1">即此所辯十種隨眠，部界不同成九十八，部謂見四諦、修所斷五部，界謂欲、色、無色三界。且於欲界五部不同乘十隨眠成三十六，謂見苦諦至修所斷，如次有十七七八四。即上五部，於十隨眠一二一一如其次第，具、離三見、二見、見疑。謂見苦諦所斷具十，</s>
  </p>
  <p id="96">
    <s id="96:1">見集滅諦所斷各七，離有身見邊見戒取。</s>
  </p>
  <p id="97">
    <s id="97:1">見道諦所斷八，離有身見及邊執見。</s>
  </p>
  <p id="98">
    <s id="98:1">修所斷四，離見及疑。</s>
  </p>
  <p id="99">
    <s id="99:1">如是合成三十六種。</s>
  </p>
  <p id="100">
    <s id="100:1">前三十二名見所斷。纔見諦時彼則斷故。</s>
  </p>
  <p id="101">
    <s id="101:1">最後有四名修所斷。</s>
  </p>
  <p id="102">
    <s id="102:1">見四諦已後後時中數數習道彼方斷故。</s>
  </p>
  <p id="103">
    <s id="103:1">如是已顯，十隨眠中薩迦耶見唯在一部，謂見苦所斷。邊執見亦爾。</s>
  </p>
  <p id="104">
    <s id="104:1">戒禁取通在二部，謂見苦見道所斷，邪見通四部，謂見苦集滅道所斷，見取疑亦爾。</s>
  </p>
  <p id="105">
    <s id="105:1">餘貪等四各通五部，謂見四諦及修所斷。</s>
  </p>
  <p id="106">
    <s id="106:1">此中何相見苦所斷，乃至何相是修所斷？</s>
  </p>
  <p id="107">
    <s id="107:1">若緣見此所斷為境名見此所斷，餘名修所斷。</s>
  </p>
  <p id="108">
    <s id="108:1">如是六中見分十二，</s>
  </p>
  <p id="109">
    <s id="109:1">疑分為四，</s>
  </p>
  <p id="110">
    <s id="110:1">餘四各五，</s>
  </p>
  <p id="111">
    <s id="111:1">故欲界中有三十六。</s>
  </p>
  <p id="112">
    <s id="112:1">色無色界五部各除瞋，餘與欲同，故各三十一。</s>
  </p>
  <p id="113">
    <s id="113:1">由是本論以六隨眠行部界殊說九十八。</s>
  </p>
  <p id="114">
    <s id="114:1">於此所辯九十八中八十八見所斷，忍所害故。十隨眠修所斷，智所害故。如是所說見修所斷為決定爾。</s>
  </p>
  <p id="115">
    <s id="115:1">不爾。</s>
  </p>
  <p id="116">
    <s id="116:1">云何？</s>
  </p>
  <p id="117">
    <s id="117:1">頌曰：忍所害隨眠，有頂唯見斷，餘通見修斷，智所害唯修</s>
  </p>
  <p id="118">
    <s id="118:1">論曰：忍聲通說法類智忍，於忍所害諸隨眠中有頂地攝唯見所斷，唯類智忍方能斷故。</s>
  </p>
  <p id="119">
    <s id="119:1">餘八地攝通見修斷，謂聖者斷唯見非修，法類智忍如應斷故。</s>
  </p>
  <p id="120">
    <s id="120:1">若異生斷唯修非見，數習世俗智所斷故。</s>
  </p>
  <p id="121">
    <s id="121:1">智所害諸隨眠，一切地攝，唯修所斷，以諸聖者及諸異生，如其所應，皆由數習無漏世俗智所斷故。</s>
  </p>
  <p id="122">
    <s id="122:1">有餘師說：外道諸仙不能伏斷見所斷惑。</s>
  </p>
  <p id="123">
    <s id="123:1">如大分別諸業契經說：離欲貪諸外道類有緣欲界邪見現行，</s>
  </p>
  <p id="124">
    <s id="124:1">及梵網經亦說：彼類有緣欲界諸見現行，謂於前際分別論者，有執全常，有執一分，有執諸法無因生等。</s>
  </p>
  <p id="125">
    <s id="125:1">非色界惑緣欲界生，於欲界境已離貪故。</s>
  </p>
  <p id="126">
    <s id="126:1">定是欲界諸見未斷。</s>
  </p>
  <p id="127">
    <s id="127:1">毘婆沙師釋彼經義，起見時暫退，如提婆達多。</s>
  </p>
  <p id="128">
    <s id="128:1">由行有殊分見為五，名先已列，自體如何？</s>
  </p>
  <p id="129">
    <s id="129:1">頌曰：我我所斷常，撥無劣謂勝，非因道妄謂 ，是五見自體</s>
  </p>
  <p id="130">
    <s id="130:1">論曰：執我及我所是薩迦耶見。</s>
  </p>
  <p id="131">
    <s id="131:1">壞故名薩，</s>
  </p>
  <p id="132">
    <s id="132:1">聚謂迦耶，即是無常和合蘊義。</s>
  </p>
  <p id="133">
    <s id="133:1">迦耶即薩名薩迦耶，此薩迦耶即五取蘊。</s>
  </p>
  <p id="134">
    <s id="134:1">為遮常一想故立此名，要此想為先方執我故，毘婆沙者作如是釋。</s>
  </p>
  <p id="135">
    <s id="135:1">有故名薩，身義如前，勿無所緣計我我所。</s>
  </p>
  <p id="136">
    <s id="136:1">故說此見緣於有身，緣薩迦耶而起此見，故標此見名薩迦耶。</s>
  </p>
  <p id="137">
    <s id="137:1">諸見但緣有漏法者，皆應標以薩迦耶名。</s>
  </p>
  <p id="138">
    <s id="138:1">然佛但於我我所執摽此名者。</s>
  </p>
  <p id="139">
    <s id="139:1">令知此見緣薩迦耶。非我我所，以我我所畢竟無故。</s>
  </p>
  <p id="140">
    <s id="140:1">如契經說：苾芻當知，世間沙門婆羅門等，諸有執我等隨觀見一切，唯於五取蘊起。</s>
  </p>
  <p id="141">
    <s id="141:1">即於所執我我所事執斷執常名邊執見，以妄執取斷常邊故。</s>
  </p>
  <p id="142">
    <s id="142:1">於實有體苦等諦中，起見撥無名為邪見。</s>
  </p>
  <p id="143">
    <s id="143:1">一切妄見皆顛倒轉並應名邪，而但撥無名邪見者，以過甚故。</s>
  </p>
  <p id="144">
    <s id="144:1">如說臭酥惡執惡等，此唯損減，餘增益故。</s>
  </p>
  <p id="145">
    <s id="145:1">於劣謂勝名為見取。</s>
  </p>
  <p id="146">
    <s id="146:1">有漏名劣，聖所斷故。</s>
  </p>
  <p id="147">
    <s id="147:1">執劣為勝總名見取。</s>
  </p>
  <p id="148">
    <s id="148:1">理實應立見等取名，略去等言：但名見取。</s>
  </p>
  <p id="149">
    <s id="149:1">於非因道謂因道見，一切總說名戒禁取。</s>
  </p>
  <p id="150">
    <s id="150:1">如大自在生主，</s>
  </p>
  <p id="151">
    <s id="151:1">或餘非世間因妄起因執，</s>
  </p>
  <p id="152">
    <s id="152:1">投水火等種種邪行，非生天因妄起因執。</s>
  </p>
  <p id="153">
    <s id="153:1">唯受持戒禁，數相應智等，非解脫道妄起道執。</s>
  </p>
  <p id="154">
    <s id="154:1">理實應立戒禁等取名，略去等言但名戒禁取。</s>
  </p>
  <p id="155">
    <s id="155:1">是謂五見自體應知。</s>
  </p>
  <p id="156">
    <s id="156:1">若於非因起是因見，此見何故非見集斷？</s>
  </p>
  <p id="157">
    <s id="157:1">頌曰：於大自在等，非因妄執因，從常我倒生，故唯見苦斷</s>
  </p>
  <p id="158">
    <s id="158:1">論曰：執大自在生主或餘為世間因生世間者，必先計度彼體是常一我作者方起因執，纔見苦時於自在等，常執我執永斷無餘。</s>
  </p>
  <p id="159">
    <s id="159:1">故彼所生因執亦斷。</s>
  </p>
  <p id="160">
    <s id="160:1">若爾有執投水火等種種邪行是生天因，或執但由受持戒禁等便得清淨。</s>
  </p>
  <p id="161">
    <s id="161:1">不應見苦斷，</s>
  </p>
  <p id="162">
    <s id="162:1">然本論說有諸外道，起如是見立如是論，若有士夫補特伽羅受持牛戒鹿戒狗戒便得清淨解脫出離。</s>
  </p>
  <p id="163">
    <s id="163:1">永超眾苦樂至超苦樂處。</s>
  </p>
  <p id="164">
    <s id="164:1">如是等類非因執因，一切應知，是戒禁取。</s>
  </p>
  <p id="165">
    <s id="165:1">見苦所斷，如彼廣說。</s>
  </p>
  <p id="166">
    <s id="166:1">此復何因是見苦斷？</s>
  </p>
  <p id="167">
    <s id="167:1">迷苦諦故有太過失，</s>
  </p>
  <p id="168">
    <s id="168:1">緣有漏惑皆迷苦故，</s>
  </p>
  <p id="169">
    <s id="169:1">復有何相別戒禁取，可說彼為見道所斷？</s>
  </p>
  <p id="170">
    <s id="170:1">諸緣見道所斷法生。</s>
  </p>
  <p id="171">
    <s id="171:1">彼亦應名迷苦諦故。</s>
  </p>
  <p id="172">
    <s id="172:1">又緣道諦邪見及疑，若撥若疑無解脫道，如何即執此能得永清淨？</s>
  </p>
  <p id="173">
    <s id="173:1">若彼撥無真解脫道，妄執別有餘清淨因，</s>
  </p>
  <p id="174">
    <s id="174:1">是則執餘能得清淨，非邪見等，此緣見道所斷諸法，理亦不成。</s>
  </p>
  <p id="175">
    <s id="175:1">又若有緣見集滅諦所斷邪見等執為清淨因。</s>
  </p>
  <p id="176">
    <s id="176:1">此復何因非見彼斷？</s>
  </p>
  <p id="177">
    <s id="177:1">故所執義應更思擇。</s>
  </p>
  <p id="178">
    <s id="178:1">如前所說：常我倒生。</s>
  </p>
  <p id="179">
    <s id="179:1">為但有斯二種顛倒？</s>
  </p>
  <p id="180">
    <s id="180:1">應知顛倒總有四種，</s>
  </p>
  <p id="181">
    <s id="181:1">一於無常執常顛倒，</s>
  </p>
  <p id="182">
    <s id="182:1">二於諸苦執樂顛倒，</s>
  </p>
  <p id="183">
    <s id="183:1">三於不淨執淨顛倒，</s>
  </p>
  <p id="184">
    <s id="184:1">四於無我執我顛倒，</s>
  </p>
  <p id="185">
    <s id="185:1">如是四倒其體云何？</s>
  </p>
  <p id="186">
    <s id="186:1">頌曰：四顛倒自體，謂從於三見，唯倒推增故，想心隨見力</s>
  </p>
  <p id="187">
    <s id="187:1">論曰：從於三見立四倒體，謂邊見中唯取常見以為常倒，</s>
  </p>
  <p id="188">
    <s id="188:1">諸見取中取計樂淨為樂淨倒，</s>
  </p>
  <p id="189">
    <s id="189:1">有身見中唯取我見以為我倒，</s>
  </p>
  <p id="190">
    <s id="190:1">有說：我倒攝身見全。</s>
  </p>
  <p id="191">
    <s id="191:1">我倒如何攝我所見？</s>
  </p>
  <p id="192">
    <s id="192:1">如何不攝？</s>
  </p>
  <p id="193">
    <s id="193:1">由倒纏故。</s>
  </p>
  <p id="194">
    <s id="194:1">諸有計我，</s>
  </p>
  <p id="195">
    <s id="195:1">於彼事中有自在力是我所見，此即我見由二門轉，</s>
  </p>
  <p id="196">
    <s id="196:1">是我屬我，</s>
  </p>
  <p id="197">
    <s id="197:1">若是別見由我為我見亦應別，</s>
  </p>
  <p id="198">
    <s id="198:1">何故餘惑非顛倒體？</s>
  </p>
  <p id="199">
    <s id="199:1">要具三因勝者成倒。</s>
  </p>
  <p id="200">
    <s id="200:1">言三因者，</s>
  </p>
  <p id="201">
    <s id="201:1">一向倒故，</s>
  </p>
  <p id="202">
    <s id="202:1">推度性故，</s>
  </p>
  <p id="203">
    <s id="203:1">妄增益故，</s>
  </p>
  <p id="204">
    <s id="204:1">謂戒禁取非一向倒，緣少淨故，斷見邪見非妄增益，無門轉故。</s>
  </p>
  <p id="205">
    <s id="205:1">所餘煩惱不能推度，非見性故，由具三因勝者成倒，是故餘惑非顛倒體。</s>
  </p>
  <p id="206">
    <s id="206:1">若爾何故契經中言於無常計常，有想心見倒？</s>
  </p>
  <p id="207">
    <s id="207:1">於苦不淨無我亦然，理實應知，唯見是倒。</s>
  </p>
  <p id="208">
    <s id="208:1">想心隨見亦立倒名，與見相應行相同故。</s>
  </p>
  <p id="209">
    <s id="209:1">若爾何故不說受等？</s>
  </p>
  <p id="210">
    <s id="210:1">彼於世間不極成故，謂心想倒世間極成，受等不然，故經不說。</s>
  </p>
  <p id="211">
    <s id="211:1">如是諸倒預流已斷，見及相應見所斷故。</s>
  </p>
  <p id="212">
    <s id="212:1">有餘部說：倒有十二，謂於無常計常倒中有想心見三種顛倒，乃至於無我計我倒亦爾。</s>
  </p>
  <p id="213">
    <s id="213:1">於中八唯見斷，</s>
  </p>
  <p id="214">
    <s id="214:1">四通見修斷，謂樂淨想心。</s>
  </p>
  <p id="215">
    <s id="215:1">若謂不然，未離欲聖離樂淨想，寧起欲貪？</s>
  </p>
  <p id="216">
    <s id="216:1">毘婆沙師不許此義，若有樂淨想心現行，便許聖者有樂淨倒，</s>
  </p>
  <p id="217">
    <s id="217:1">聖者亦起有情想心，是則亦應許有我倒。</s>
  </p>
  <p id="218">
    <s id="218:1">非於女等及於自身離有情想心有起欲貪故。</s>
  </p>
  <p id="219">
    <s id="219:1">由契經說：若有多聞諸聖弟子，於苦聖諦如實見知。</s>
  </p>
  <p id="220">
    <s id="220:1">乃至爾時彼聖弟子，無常計常想心見倒皆已永斷，乃至廣說。</s>
  </p>
  <p id="221">
    <s id="221:1">故知想心唯取見倒相應力起，是倒非餘，然聖有時暫迷亂故，率爾於境欲貪現前，如於旋火輪畫藥叉迷亂。</s>
  </p>
  <p id="222">
    <s id="222:1">若爾何故尊者慶喜告彼尊者辯自在言：</s>
  </p>
  <p id="223">
    <s id="223:1">由有想亂倒，故汝心燋熱，遠離彼想已，貪息心便淨。</s>
  </p>
  <p id="224">
    <s id="224:1">故有餘師復作是說：八想心倒學未全斷。</s>
  </p>
  <p id="225">
    <s id="225:1">如是八種纏，由如實見知聖諦方得永斷，離此無餘永斷方便，故此所說不違彼經。</s>
  </p>
  <p id="226">
    <s id="226:1">為唯見隨眠有多差別，為餘亦有，慢亦有。</s>
  </p>
  <p id="227">
    <s id="227:1">云何？</s>
  </p>
  <p id="228">
    <s id="228:1">頌曰：慢七九從三，皆通見脩斷，聖如殺纏等，有脩斷不行</s>
  </p>
  <p id="229">
    <s id="229:1">論曰：且慢隨眠差別有七，</s>
  </p>
  <p id="230">
    <s id="230:1">一慢</s>
  </p>
  <p id="231">
    <s id="231:1">二過慢</s>
  </p>
  <p id="232">
    <s id="232:1">三慢過慢</s>
  </p>
  <p id="233">
    <s id="233:1">四我慢</s>
  </p>
  <p id="234">
    <s id="234:1">五增上慢</s>
  </p>
  <p id="235">
    <s id="235:1">六卑慢</s>
  </p>
  <p id="236">
    <s id="236:1">七邪慢，</s>
  </p>
  <p id="237">
    <s id="237:1">令心高舉總立慢名，</s>
  </p>
  <p id="238">
    <s id="238:1">行轉不同故分七種，</s>
  </p>
  <p id="239">
    <s id="239:1">於劣於等如其次第謂己為勝謂己為等令心高舉總說為慢。</s>
  </p>
  <p id="240">
    <s id="240:1">於等於勝如其次第謂勝謂等總名過慢。</s>
  </p>
  <p id="241">
    <s id="241:1">於勝謂勝名慢過慢。</s>
  </p>
  <p id="242">
    <s id="242:1">於五取蘊執我我所令心高舉名為我慢</s>
  </p>
  <p id="243">
    <s id="243:1">於未證得殊勝德中謂已證得名增上慢</s>
  </p>
  <p id="244">
    <s id="244:1">於多分勝謂己少劣名為卑慢。</s>
  </p>
  <p id="245">
    <s id="245:1">於無德中謂己有德名為邪慢。</s>
  </p>
  <p id="246">
    <s id="246:1">然本論說慢類有九，</s>
  </p>
  <p id="247">
    <s id="247:1">一我勝慢類，</s>
  </p>
  <p id="248">
    <s id="248:1">二我等慢類，</s>
  </p>
  <p id="249">
    <s id="249:1">三我劣慢類，</s>
  </p>
  <p id="250">
    <s id="250:1">四有勝我慢類，</s>
  </p>
  <p id="251">
    <s id="251:1">五有等我慢類，</s>
  </p>
  <p id="252">
    <s id="252:1">六有劣我慢類，</s>
  </p>
  <p id="253">
    <s id="253:1">七無勝我慢類，</s>
  </p>
  <p id="254">
    <s id="254:1">八無等我慢類，</s>
  </p>
  <p id="255">
    <s id="255:1">九無劣我慢類，</s>
  </p>
  <p id="256">
    <s id="256:1">如是九種從前七慢三中離出。</s>
  </p>
  <p id="257">
    <s id="257:1">從三者何？</s>
  </p>
  <p id="258">
    <s id="258:1">謂從前慢過慢卑慢，如是三慢若依見生行，次有殊成三三類。</s>
  </p>
  <p id="259">
    <s id="259:1">初三如次即過慢慢卑慢，</s>
  </p>
  <p id="260">
    <s id="260:1">中三如次即卑慢、慢、過慢，</s>
  </p>
  <p id="261">
    <s id="261:1">後三如次即慢、過慢、卑慢。</s>
  </p>
  <p id="262">
    <s id="262:1">於多分勝謂己少劣卑慢可成，有高處故。</s>
  </p>
  <p id="263">
    <s id="263:1">無劣我慢高處是何？</s>
  </p>
  <p id="264">
    <s id="264:1">謂於如是自所愛樂勝有情聚雖於己身知極下劣而自尊重。</s>
  </p>
  <p id="265">
    <s id="265:1">如是且依發智論釋，依品類足釋慢類者，</s>
  </p>
  <p id="266">
    <s id="266:1">且我勝慢從三慢出，謂慢過慢慢過慢三，由觀劣等勝境別故。</s>
  </p>
  <p id="267">
    <s id="267:1">如是七慢何所斷耶？</s>
  </p>
  <p id="268">
    <s id="268:1">一切皆通見修所斷。</s>
  </p>
  <p id="269">
    <s id="269:1">諸脩所斷聖未斷時為可現行，</s>
  </p>
  <p id="270">
    <s id="270:1">此不決定。</s>
  </p>
  <p id="271">
    <s id="271:1">謂有脩所斷。而聖定不行，如殺生纏是脩所斷，而諸聖者必不現行，殺生纏者，顯由此惑發起故思斷眾生命。等言為顯盜婬誑纏。</s>
  </p>
  <p id="272">
    <s id="272:1">無有愛全有愛一分，</s>
  </p>
  <p id="273">
    <s id="273:1">無有名何法？</s>
  </p>
  <p id="274">
    <s id="274:1">謂三界無常於此貪求名無有愛，</s>
  </p>
  <p id="275">
    <s id="275:1">有愛一分謂願當為藹羅筏拏大龍王等。</s>
  </p>
  <p id="276">
    <s id="276:1">此諸纏愛一切皆緣脩所斷故唯脩所斷，已說慢類等，有是脩所斷，何緣聖者未斷不起。</s>
  </p>
  <p id="277">
    <s id="277:1">頌曰：慢類等我慢，惡作中不善，聖者而不起，見疑所增故</s>
  </p>
  <p id="278">
    <s id="278:1">論曰：等言為顯殺等諸纏無有愛全有愛一分。</s>
  </p>
  <p id="279">
    <s id="279:1">此慢類等我慢惡悔，是見及疑親所增長。</s>
  </p>
  <p id="280">
    <s id="280:1">雖脩所斷而由見疑背已折故，聖不能起，謂慢類我慢有身見所增。</s>
  </p>
  <p id="281">
    <s id="281:1">殺生等纏邪見所增。</s>
  </p>
  <p id="282">
    <s id="282:1">諸無有愛斷見所增，</s>
  </p>
  <p id="283">
    <s id="283:1">有愛一分常見所增。</s>
  </p>
  <p id="284">
    <s id="284:1">不善惡作是疑所增，故聖身中皆定不起。</s>
  </p>
  <p id="285">
    <s id="285:1">九十八隨眠中幾是遍行幾非遍行？</s>
  </p>
  <p id="286">
    <s id="286:1">頌曰：見苦集所斷，諸見疑相應，及不共無明，遍行自界地，於中除二見，餘九能上緣，除得餘隨行，亦是遍行攝</s>
  </p>
  <p id="287">
    <s id="287:1">論曰：唯見苦集所斷見疑及彼相應不共無明力。</s>
  </p>
  <p id="288">
    <s id="288:1">能遍行自界地五部故，此十一皆得遍行名，謂七見二疑二無明十一，如是十一於自界地五部諸法遍緣，隨眠為因遍生五部染法，依此三義立遍行名。</s>
  </p>
  <p id="289">
    <s id="289:1">此中所言遍緣五部。為約漸次，為約頓緣？若漸次緣餘亦應遍。</s>
  </p>
  <p id="290">
    <s id="290:1">若頓緣者誰復普於欲界諸法頓計為勝能得清淨或世間因。</s>
  </p>
  <p id="291">
    <s id="291:1">不說頓緣自界地一切，</s>
  </p>
  <p id="292">
    <s id="292:1">然說有力能頓緣五部，雖爾遍行亦非唯此。</s>
  </p>
  <p id="293">
    <s id="293:1">以於是處有我見行。</s>
  </p>
  <p id="294">
    <s id="294:1">是處必應起我愛慢，</s>
  </p>
  <p id="295">
    <s id="295:1">若於是處淨勝見行，是處必應希求高舉。是則愛慢應亦遍行。</s>
  </p>
  <p id="296">
    <s id="296:1">若爾頓緣見脩斷故，應言此二何所斷耶？</s>
  </p>
  <p id="297">
    <s id="297:1">應言脩所斷，雜緣境故。</s>
  </p>
  <p id="298">
    <s id="298:1">或應見所斷，見力引故。</s>
  </p>
  <p id="299">
    <s id="299:1">毘婆沙師作如是說：此二煩惱自相非共，無頓緣力故非遍行。</s>
  </p>
  <p id="300">
    <s id="300:1">是故遍行唯此十一，餘非，准此不說自成。</s>
  </p>
  <p id="301">
    <s id="301:1">於十一中除身邊見，所餘九種亦能上緣，上言正明上界上地，兼顯無有緣下隨眠。此九雖能通緣自上，然理無有自上頓緣。</s>
  </p>
  <p id="302">
    <s id="302:1">於緣上中且約界說。</s>
  </p>
  <p id="303">
    <s id="303:1">或唯緣一或二合緣。</s>
  </p>
  <p id="304">
    <s id="304:1">故本論言：有諸隨眠是欲界繫緣色界繫，</s>
  </p>
  <p id="305">
    <s id="305:1">有諸隨眠是欲界繫緣無色界繫，</s>
  </p>
  <p id="306">
    <s id="306:1">有諸隨眠是欲界繫緣色無色界繫，有諸隨眠是色界繫緣無色界繫，約地分別准界應思。</s>
  </p>
  <p id="307">
    <s id="307:1">生在欲界若緣大梵起有情見，或起常見，如何身邊見不緣上界地。</s>
  </p>
  <p id="308">
    <s id="308:1">不執彼為我我所故，邊見必由身見起故，</s>
  </p>
  <p id="309">
    <s id="309:1">若爾計彼為有情常是何見攝？</s>
  </p>
  <p id="310">
    <s id="310:1">對法者言：此二非見是邪智攝。</s>
  </p>
  <p id="311">
    <s id="311:1">何緣所餘緣彼是見，此亦緣彼而非見耶？</s>
  </p>
  <p id="312">
    <s id="312:1">以宗為量故作是說。</s>
  </p>
  <p id="313">
    <s id="313:1">為遍行體唯是隨眠？</s>
  </p>
  <p id="314">
    <s id="314:1">不爾。</s>
  </p>
  <p id="315">
    <s id="315:1">云何并隨行法？謂上所說十一隨眠并彼隨行皆遍行攝。</s>
  </p>
  <p id="316">
    <s id="316:1">然除彼得，非一果故。</s>
  </p>
  <p id="317">
    <s id="317:1">由此故有作是問言：諸遍行隨眠皆遍行因不？答言：於此應作四句。</s>
  </p>
  <p id="318">
    <s id="318:1">第一句者，謂未來世遍行隨眠，</s>
  </p>
  <p id="319">
    <s id="319:1">第二句者，謂過現世彼俱有法，</s>
  </p>
  <p id="320">
    <s id="320:1">第三第四如理應辯。</s>
  </p>
  <p id="321">
    <s id="321:1">九十八隨眠中，幾緣有漏，幾緣無漏？</s>
  </p>
  <p id="322">
    <s id="322:1">頌曰：見滅道所斷，邪見疑相應，及不共無明，六能緣無漏，於中緣滅者，唯緣自地滅，緣道六九地，由別治相因，貪瞋慢二取，並非無漏緣，應離境非怨，靜淨勝性故</s>
  </p>
  <p id="323">
    <s id="323:1">論曰：唯見滅道所斷邪見疑彼相應不共無明，各三成六，能緣無漏。餘緣有漏准此自成。</s>
  </p>
  <p id="324">
    <s id="324:1">於此六中緣滅諦者，各以自地滅為所緣，滅互相望非因果故。</s>
  </p>
  <p id="325">
    <s id="325:1">謂欲界繫三種隨眠，唯緣欲界諸行擇滅，乃至有頂三種隨眠，唯緣有頂諸行擇滅。</s>
  </p>
  <p id="326">
    <s id="326:1">緣道諦者緣六九地，謂欲界繫三種隨眠，唯緣六地法智品道。</s>
  </p>
  <p id="327">
    <s id="327:1">若治欲界若能治餘皆彼所緣，以類同故。</s>
  </p>
  <p id="328">
    <s id="328:1">色無色界八地各有三種隨眠，一一唯能通緣九地類智品道。</s>
  </p>
  <p id="329">
    <s id="329:1">若治自地若能治餘皆彼所緣，以類同故。</s>
  </p>
  <p id="330">
    <s id="330:1">何故緣滅自地非餘？緣道便通六九同類，以諸地道互相因故，雖法類品亦互相因，而類智品不治欲界，故類智品道非欲三所緣。</s>
  </p>
  <p id="331">
    <s id="331:1">法智品既能治色無色，應為彼八地各三所緣，非此皆能治色無色。</s>
  </p>
  <p id="332">
    <s id="332:1">苦集法智品非彼對治故。</s>
  </p>
  <p id="333">
    <s id="333:1">亦非全能治色無色，不能治彼見所斷故。</s>
  </p>
  <p id="334">
    <s id="334:1">二初無故，非彼所緣。</s>
  </p>
  <p id="335">
    <s id="335:1">即由此因顯遍行惑有緣苦集諸地無遮，境互為緣因，非能對治故。</s>
  </p>
  <p id="336">
    <s id="336:1">何緣貪瞋慢戒禁取見取見，無漏斷非無漏緣？</s>
  </p>
  <p id="337">
    <s id="337:1">以貪隨眠應捨離故，若緣無漏便非過失，如善法欲不應捨離。</s>
  </p>
  <p id="338">
    <s id="338:1">緣怨害事起瞋隨眠，滅道非怨故非瞋境，緣?動事起慢隨眠。</s>
  </p>
  <p id="339">
    <s id="339:1">滅道寂靜故非慢境。</s>
  </p>
  <p id="340">
    <s id="340:1">於非淨法執為淨因名戒禁取，滅道真淨故不應為戒禁取境。</s>
  </p>
  <p id="341">
    <s id="341:1">於非勝法執為最勝名為見取。</s>
  </p>
  <p id="342">
    <s id="342:1">滅道真勝故亦不應為見取境，是故貪等不緣無漏。</s>
  </p>
  <p id="343">
    <s id="343:1">九十八隨眠中，幾由所緣故隨增？幾由相應故隨增？</s>
  </p>
  <p id="344">
    <s id="344:1">頌曰：未斷遍隨眠，於自地一切，非遍於自部，所緣故隨增，非無漏上緣，無攝有違故，隨於相應法，相應故隨增</s>
  </p>
  <p id="345">
    <s id="345:1">論曰：遍行隨眠，普於自地五部諸法所緣隨增，以能遍緣自地法故。</s>
  </p>
  <p id="346">
    <s id="346:1">所餘五部非遍隨眠，所緣隨增唯於自部，唯以自部為所緣故。</s>
  </p>
  <p id="347">
    <s id="347:1">此據總說：別分別者，</s>
  </p>
  <p id="348">
    <s id="348:1">六無漏緣九上緣惑於所緣境無隨增義。</s>
  </p>
  <p id="349">
    <s id="349:1">所以者何？</s>
  </p>
  <p id="350">
    <s id="350:1">無漏上境非所攝受及相違故。</s>
  </p>
  <p id="351">
    <s id="351:1">謂若有法為此地中身見及愛攝為己有，可有為此身見愛地中所有隨眠所緣隨增理。</s>
  </p>
  <p id="352">
    <s id="352:1">如衣潤濕埃塵隨住。</s>
  </p>
  <p id="353">
    <s id="353:1">非諸無漏及上地法為諸下身見愛攝為己有故緣彼下惑非所緣隨增。</s>
  </p>
  <p id="354">
    <s id="354:1">住下地心求上地等，是善法欲非謂隨眠。</s>
  </p>
  <p id="355">
    <s id="355:1">聖道涅槃</s>
  </p>
  <p id="356">
    <s id="356:1">及上地法與能緣彼下惑相違故，彼二亦無所緣隨增理。</s>
  </p>
  <p id="357">
    <s id="357:1">如於炎石足不隨住。</s>
  </p>
  <p id="358">
    <s id="358:1">有說：隨眠是隨順義，非無漏上境順，諸下隨眠故，雖是所緣而無隨增理。</s>
  </p>
  <p id="359">
    <s id="359:1">如風病者服乾澁藥病者於藥非所隨增。</s>
  </p>
  <p id="360">
    <s id="360:1">已約所緣辯隨增義，今次應辯相應隨增。</s>
  </p>
  <p id="361">
    <s id="361:1">謂隨何隨眠於自相應法由相應故於彼隨增。諸說隨增，謂至未斷故。</s>
  </p>
  <p id="362">
    <s id="362:1">初頌首標未斷言，</s>
  </p>
  <p id="363">
    <s id="363:1">頗有隨眠不緣無漏不緣上界。</s>
  </p>
  <p id="364">
    <s id="364:1">而彼隨增但於相應非所緣不？</s>
  </p>
  <p id="365">
    <s id="365:1">有，謂緣上地諸遍行隨眠。</s>
  </p>
  <p id="366">
    <s id="366:1">九十八隨眠中幾不善幾無記？</s>
  </p>
  <p id="367">
    <s id="367:1">頌曰：上二界隨眠，及欲身邊見，彼俱癡無記，此餘皆不善</s>
  </p>
  <p id="368">
    <s id="368:1">論曰：色無色界一切隨眠唯無記性。</s>
  </p>
  <p id="369">
    <s id="369:1">以染污法若是不善有苦異熟，苦異熟果上二界無。</s>
  </p>
  <p id="370">
    <s id="370:1">他逼惱因彼定無故。</s>
  </p>
  <p id="371">
    <s id="371:1">身邊二見及相應癡欲界繫者亦無記性。</s>
  </p>
  <p id="372">
    <s id="372:1">所以者何？</s>
  </p>
  <p id="373">
    <s id="373:1">此與施等不相違故，為我當樂現在勤脩施戒等故。</s>
  </p>
  <p id="374">
    <s id="374:1">執斷邊見能順解脫，</s>
  </p>
  <p id="375">
    <s id="375:1">故世尊說：於諸外道諸見趣中此見最勝，</s>
  </p>
  <p id="376">
    <s id="376:1">謂我不有我所亦不有，</s>
  </p>
  <p id="377">
    <s id="377:1">我當不有我所當不有。</s>
  </p>
  <p id="378">
    <s id="378:1">又此二見迷自事故，非欲逼害他有情故。</s>
  </p>
  <p id="379">
    <s id="379:1">若爾貪求天上快樂及起我慢例亦應然。</s>
  </p>
  <p id="380">
    <s id="380:1">先軌範師作如是說：俱生身見是無記性，如禽獸等身見現行，若分別生是不善性。</s>
  </p>
  <p id="381">
    <s id="381:1">餘欲界繫一切隨眠與上相違皆不善性。</s>
  </p>
  <p id="382">
    <s id="382:1">於上所說不善惑中，幾是不善根？幾非不善根？</s>
  </p>
  <p id="383">
    <s id="383:1">頌曰：不善根欲界，貪瞋不善癡</s>
  </p>
  <p id="384">
    <s id="384:1">論曰：唯欲界繫一切貪瞋及不善癡不善根攝，如其次第世尊說為貪瞋癡三不善根。</s>
  </p>
  <p id="385">
    <s id="385:1">性唯不善煩惱為不善法根立不善根。餘則不爾。</s>
  </p>
  <p id="386">
    <s id="386:1">所餘煩惱非不善根，義准已成，故頌不說。</s>
  </p>
  <p id="387">
    <s id="387:1">於上所說無記惑中，幾是無記根？幾非無記根？</s>
  </p>
  <p id="388">
    <s id="388:1">頌曰：無記根有三，無記愛癡慧，非餘二高故，外方立四種，中愛見慢癡，三定皆癡故</s>
  </p>
  <p id="389">
    <s id="389:1">論曰：迦濕彌羅國諸毘婆沙師說無記根亦有三種，謂諸無記愛癡慧三，下至異熟生亦無記根攝。</s>
  </p>
  <p id="390">
    <s id="390:1">何緣疑慢非無記根，疑二趣轉，慢高轉故。</s>
  </p>
  <p id="391">
    <s id="391:1">彼師謂疑二趣相轉，性動搖故不應立根。</s>
  </p>
  <p id="392">
    <s id="392:1">慢於所緣高舉相轉，異根法故亦不立根。</s>
  </p>
  <p id="393">
    <s id="393:1">為根必應堅住下轉。世間共了故，彼非根。</s>
  </p>
  <p id="394">
    <s id="394:1">外方諸師立此有四。</s>
  </p>
  <p id="395">
    <s id="395:1">謂諸無記愛見慢癡，無記名中遮善惡故。</s>
  </p>
  <p id="396">
    <s id="396:1">何緣此四立無記根？</s>
  </p>
  <p id="397">
    <s id="397:1">以諸愚夫脩上定者不過依託愛見慢三，此三皆依無明力轉，故立此四為無記根。</s>
  </p>
  <p id="398">
    <s id="398:1">諸契經中說十四無記事，彼亦是此無記攝耶？</s>
  </p>
  <p id="399">
    <s id="399:1">不爾。</s>
  </p>
  <p id="400">
    <s id="400:1">云何？</s>
  </p>
  <p id="401">
    <s id="401:1">彼經但約應捨置問立無記名。</s>
  </p>
  <p id="402">
    <s id="402:1">謂問記門總有四種。</s>
  </p>
  <p id="403">
    <s id="403:1">何等為四。</s>
  </p>
  <p id="404">
    <s id="404:1">頌曰：應一向分別，反詰捨置記，如死生殊勝，我蘊一異等</s>
  </p>
  <p id="405">
    <s id="405:1">論曰：且問四者，一應一向記，二應分別記，三應反詰記，四應捨置記，此四如次。如有問者，問死生勝我一異等，記有四者，謂答四問。</s>
  </p>
  <p id="406">
    <s id="406:1">若作是問，一切有情皆當死不？</s>
  </p>
  <p id="407">
    <s id="407:1">應一向記一切有情皆定當死。</s>
  </p>
  <p id="408">
    <s id="408:1">若作是問，一切死者皆當生不？</s>
  </p>
  <p id="409">
    <s id="409:1">分別記有煩惱者當生非餘。</s>
  </p>
  <p id="410">
    <s id="410:1">若作是問，人為勝劣？</s>
  </p>
  <p id="411">
    <s id="411:1">應反詰記，為何所方，</s>
  </p>
  <p id="412">
    <s id="412:1">若言方天應記人劣，</s>
  </p>
  <p id="413">
    <s id="413:1">若言方下應記人勝。</s>
  </p>
  <p id="414">
    <s id="414:1">若作是問，蘊與有情為一為異？</s>
  </p>
  <p id="415">
    <s id="415:1">應捨置記，有情無實故一異性不成，如石女兒白黑等性。</s>
  </p>
  <p id="416">
    <s id="416:1">如何捨置而立記名？</s>
  </p>
  <p id="417">
    <s id="417:1">以記彼問言此不應記故。</s>
  </p>
  <p id="418">
    <s id="418:1">有作是說：彼第二問亦應一向記，非一切當生。</s>
  </p>
  <p id="419">
    <s id="419:1">然問者言一切死者皆當生不？理應分別記彼所問，總答不成，雖令總知仍未解故。</s>
  </p>
  <p id="420">
    <s id="420:1">又作是說：彼第三問亦應一向記，人亦勝亦劣，</s>
  </p>
  <p id="421">
    <s id="421:1">所待異故。</s>
  </p>
  <p id="422">
    <s id="422:1">如識果因，</s>
  </p>
  <p id="423">
    <s id="423:1">然彼問者一向為問，非一向記故應成分別記。</s>
  </p>
  <p id="424">
    <s id="424:1">但此應詰問意所方故此名為應反詰記。</s>
  </p>
  <p id="425">
    <s id="425:1">又作是說：彼第四問既全不記。</s>
  </p>
  <p id="426">
    <s id="426:1">蘊與有情若異若一，云何名記？然彼所問理應捨置，記言應捨置，如何不名記？</s>
  </p>
  <p id="427">
    <s id="427:1">對法諸師作如是說：一向記者，若有問言世尊是如來應正等覺耶？所說法要是善說耶？諸弟子眾行妙行耶？</s>
  </p>
  <p id="428">
    <s id="428:1">色乃至識皆無常耶？苦乃至道善施設耶？應一向記契實義故。</s>
  </p>
  <p id="429">
    <s id="429:1">分別記者，若有直心請言：願尊為我說法。</s>
  </p>
  <p id="430">
    <s id="430:1">應為分別，法有眾多，謂去來今，欲說何者？</s>
  </p>
  <p id="431">
    <s id="431:1">若言為我說過去法，應復分別，過去法中亦有眾多色乃至識。</s>
  </p>
  <p id="432">
    <s id="432:1">若請說色，</s>
  </p>
  <p id="433">
    <s id="433:1">應分別言：色中有三，善惡無記。</s>
  </p>
  <p id="434">
    <s id="434:1">若請說善。</s>
  </p>
  <p id="435">
    <s id="435:1">應分別言：善中有七，謂離殺生廣說乃至離雜穢語。</s>
  </p>
  <p id="436">
    <s id="436:1">若彼復請說離殺生。</s>
  </p>
  <p id="437">
    <s id="437:1">應分別言：此有三種，謂無貪瞋癡三善根所發。</s>
  </p>
  <p id="438">
    <s id="438:1">若彼請說無貪發者，應分別言：此復有二，謂表無表，欲說何者，反詰記者。</s>
  </p>
  <p id="439">
    <s id="439:1">若有諂心請言願尊為我說法，</s>
  </p>
  <p id="440">
    <s id="440:1">應反詰彼，法有眾多欲說何者，不應分別，乃至令彼默然而住，或令自記無便求非。</s>
  </p>
  <p id="441">
    <s id="441:1">豈不二中都無有問。</s>
  </p>
  <p id="442">
    <s id="442:1">唯有請說亦無有記唯反詰言欲說何者，</s>
  </p>
  <p id="443">
    <s id="443:1">如何此二成問記耶？</s>
  </p>
  <p id="444">
    <s id="444:1">如有請言為我說道，豈非問道？</s>
  </p>
  <p id="445">
    <s id="445:1">即由反詰記彼所問，豈非記道？若爾應俱是反詰記，不爾，問意直諂有殊，記有分別無分別故。</s>
  </p>
  <p id="446">
    <s id="446:1">捨置記者，若有問言：世為有邊為無邊等。此應捨置不應為說。</s>
  </p>
  <p id="447">
    <s id="447:1">今依契經辯問記相。</s>
  </p>
  <p id="448">
    <s id="448:1">如大眾部契經中言：苾芻當知，問記有四。</s>
  </p>
  <p id="449">
    <s id="449:1">何等為四？</s>
  </p>
  <p id="450">
    <s id="450:1">謂或有問應一向記，乃至有問但應捨置。</s>
  </p>
  <p id="451">
    <s id="451:1">云何有問應一向記？</s>
  </p>
  <p id="452">
    <s id="452:1">謂問諸行皆無常耶？此問名為應一向記。</s>
  </p>
  <p id="453">
    <s id="453:1">云何有問應分別記？</s>
  </p>
  <p id="454">
    <s id="454:1">謂若有問諸有故思造作業已為受何果，此問名為應分別記。</s>
  </p>
  <p id="455">
    <s id="455:1">云何有問應反詰記？</s>
  </p>
  <p id="456">
    <s id="456:1">謂若有問士夫想與我為一為異耶？</s>
  </p>
  <p id="457">
    <s id="457:1">應反詰言：汝依何我作如是問。</s>
  </p>
  <p id="458">
    <s id="458:1">若言依麁我，</s>
  </p>
  <p id="459">
    <s id="459:1">應記與想異。</s>
  </p>
  <p id="460">
    <s id="460:1">此問名為應反詰記。</s>
  </p>
  <p id="461">
    <s id="461:1">云何有問但應捨置？</s>
  </p>
  <p id="462">
    <s id="462:1">謂若有問，世為常？無常？亦常亦無常？非常非無常？</s>
  </p>
  <p id="463">
    <s id="463:1">世為有邊？無邊？亦有邊亦無邊？非有邊非無邊？</s>
  </p>
  <p id="464">
    <s id="464:1">如來死後為有？非有？亦有亦非有？非有非非有？為命者即身？為命者異身？</s>
  </p>
  <p id="465">
    <s id="465:1">此問名為但應捨置，</s>
  </p>
  <p id="466">
    <s id="466:1">分別隨眠品第五之二</s>
  </p>
  <p id="467">
    <s id="467:1">諸有情類於此事中隨眠隨增名繫此事。</s>
  </p>
  <p id="468">
    <s id="468:1">應說過去現在未來何等隨眠能繫何事。</s>
  </p>
  <p id="469">
    <s id="469:1">頌曰：若於此事中，未斷貪瞋慢，過現若已起，未來意遍行，五可生自世，不生亦遍行，餘過未遍行，現正緣能繫</s>
  </p>
  <p id="470">
    <s id="470:1">論曰：且諸隨眠總有二種，一者自相，謂貪瞋慢，二者共相，謂見疑癡，事雖有多此說所繫，如應未斷流至後門。</s>
  </p>
  <p id="471">
    <s id="471:1">若此事中有貪瞋慢。於過去世已生未斷，現在已生能繫此事。</s>
  </p>
  <p id="472">
    <s id="472:1">以貪瞋慢是自相惑，非諸有情定遍起故。</s>
  </p>
  <p id="473">
    <s id="473:1">若未來世意識相應，貪瞋慢三遍於三世，乃至未斷皆能繫縛。</s>
  </p>
  <p id="474">
    <s id="474:1">未來五識相應貪瞋若未斷可生唯繫未來世。</s>
  </p>
  <p id="475">
    <s id="475:1">未來五識相應貪瞋若未斷不生亦能繫三世。</s>
  </p>
  <p id="476">
    <s id="476:1">所餘一切見疑無明。</s>
  </p>
  <p id="477">
    <s id="477:1">去來未斷遍縛三世。由此三種是共相惑，一切有情俱遍縛故。</s>
  </p>
  <p id="478">
    <s id="478:1">若現在世正緣境時，隨其所應能繫此事。</s>
  </p>
  <p id="479">
    <s id="479:1">應辯諸事過去未來，為實有無方可說繫。</s>
  </p>
  <p id="480">
    <s id="480:1">若實是有則一切行恒時有故，應說為常。</s>
  </p>
  <p id="481">
    <s id="481:1">若實是無，如何可說有能所繫及離繫耶？</s>
  </p>
  <p id="482">
    <s id="482:1">毘婆沙師定立實有，然彼諸行不名為常，由與有為諸相合故。為此所立決定增明應略標宗顯其理趣。</s>
  </p>
  <p id="483">
    <s id="483:1">頌曰：三世有由說，二有境果故，說三世有故，許說一切有</s>
  </p>
  <p id="484">
    <s id="484:1">論曰：三世實有，所以者何？</s>
  </p>
  <p id="485">
    <s id="485:1">由契經中世尊說故，謂世尊說：苾芻當知，若過去色非有，不應多聞聖弟子眾於過去色勤脩厭捨，以過去色是有故，應多聞聖弟子眾於過去色勤脩厭捨。</s>
  </p>
  <p id="486">
    <s id="486:1">若未來色非有，不應多聞聖弟子眾於未來色勤斷欣求，以未來色是有故，應多聞聖弟子眾於未來色勤斷欣求。</s>
  </p>
  <p id="487">
    <s id="487:1">又具二緣識方生故，謂契經說：識二緣生。</s>
  </p>
  <p id="488">
    <s id="488:1">其二者何？</s>
  </p>
  <p id="489">
    <s id="489:1">謂眼及色，廣說乃至意及諸法。</s>
  </p>
  <p id="490">
    <s id="490:1">若去來世非實有者，能緣彼識應闕二緣，</s>
  </p>
  <p id="491">
    <s id="491:1">已依聖教證去來有。</s>
  </p>
  <p id="492">
    <s id="492:1">當依正理證有去來。</s>
  </p>
  <p id="493">
    <s id="493:1">以識起時必有境故，謂必有境識乃得生，無則不生，其理決定。</s>
  </p>
  <p id="494">
    <s id="494:1">若去來世境體實無，是則應有無所緣識。</s>
  </p>
  <p id="495">
    <s id="495:1">所緣無故識亦應無。</s>
  </p>
  <p id="496">
    <s id="496:1">又已謝業有當果故。</s>
  </p>
  <p id="497">
    <s id="497:1">謂若實無過去體者，善惡二業當果應無。</s>
  </p>
  <p id="498">
    <s id="498:1">非果生時有現因在。</s>
  </p>
  <p id="499">
    <s id="499:1">由此教理，毘婆沙師，定立去來二世實有。</s>
  </p>
  <p id="500">
    <s id="500:1">若自謂是說一切有宗，決定應許實有去來世，</s>
  </p>
  <p id="501">
    <s id="501:1">以說三世皆定實有故。許是說一切有宗。謂若有人說三世實有，方許彼是說一切有宗。</s>
  </p>
  <p id="502">
    <s id="502:1">若人唯說有現在世及過去世未與果業。</s>
  </p>
  <p id="503">
    <s id="503:1">說無未來及過去世已與果業，彼可許為分別說部。非此部攝。</s>
  </p>
  <p id="504">
    <s id="504:1">今此部中差別有幾？誰所立世最善可依？</s>
  </p>
  <p id="505">
    <s id="505:1">頌曰：此中有四種，類相位待異，第三約作用，立世最為善</s>
  </p>
  <p id="506">
    <s id="506:1">論曰：尊者法救作如是說：由類不同三世有異，彼謂諸法行於世時，由類有殊非體有異。</s>
  </p>
  <p id="507">
    <s id="507:1">如破金器作餘物時，形雖有殊而體無異。</s>
  </p>
  <p id="508">
    <s id="508:1">又如乳變成於酪時，捨味勢等，</s>
  </p>
  <p id="509">
    <s id="509:1">非捨顯色，如是諸法行於世時，從未來至現在，</s>
  </p>
  <p id="510">
    <s id="510:1">從現在入過去，唯捨得類非捨得體。</s>
  </p>
  <p id="511">
    <s id="511:1">尊者妙音作如是說：由相不同，三世有異，彼謂諸法行於世時，</s>
  </p>
  <p id="512">
    <s id="512:1">過去正與過去相合，而不名為離現未相。</s>
  </p>
  <p id="513">
    <s id="513:1">未來正與未來相合，而不名為離過現相。</s>
  </p>
  <p id="514">
    <s id="514:1">現在正與現在相合，而不名為離過未相。</s>
  </p>
  <p id="515">
    <s id="515:1">如人正染一妻室時，於餘姬媵不名離染。</s>
  </p>
  <p id="516">
    <s id="516:1">尊者世友作如是說：由位不同三世有異。</s>
  </p>
  <p id="517">
    <s id="517:1">彼謂諸法行於世時，至位位中作異異說，由位有別非體有異。</s>
  </p>
  <p id="518">
    <s id="518:1">如運一籌置一名一，置百名百，置千名千。</s>
  </p>
  <p id="519">
    <s id="519:1">尊者覺天作如是說：由待有別三世有異。</s>
  </p>
  <p id="520">
    <s id="520:1">彼謂諸法行於世時，前後相待立名有異。</s>
  </p>
  <p id="521">
    <s id="521:1">如一女人名母名女。</s>
  </p>
  <p id="522">
    <s id="522:1">此四種說一切有中，</s>
  </p>
  <p id="523">
    <s id="523:1">第一執法有轉變故，應置數論外道朋中。</s>
  </p>
  <p id="524">
    <s id="524:1">第二所立世相雜亂，三世皆有三世相故。</s>
  </p>
  <p id="525">
    <s id="525:1">人於妻室貪現行時，於餘境貪唯有成就，現無貪起何義為同。</s>
  </p>
  <p id="526">
    <s id="526:1">第四所立前後相待，一世法中應有三世。</s>
  </p>
  <p id="527">
    <s id="527:1">謂過去世前後剎那，應名去來中為現在，未來現在類亦應然。</s>
  </p>
  <p id="528">
    <s id="528:1">故此四中，</s>
  </p>
  <p id="529">
    <s id="529:1">第三最善。</s>
  </p>
  <p id="530">
    <s id="530:1">以約作用位有差別。</s>
  </p>
  <p id="531">
    <s id="531:1">由位不同立世有異，彼謂諸法作用未有名為未來。</s>
  </p>
  <p id="532">
    <s id="532:1">有作用時名為現在。</s>
  </p>
  <p id="533">
    <s id="533:1">作用已滅名為過去。</s>
  </p>
  <p id="534">
    <s id="534:1">非體有殊，此已具知。彼應復說：若去來世體亦實有應名現在。</s>
  </p>
  <p id="535">
    <s id="535:1">何謂去來？</s>
  </p>
  <p id="536">
    <s id="536:1">豈不前言約作用立，</s>
  </p>
  <p id="537">
    <s id="537:1">若爾現在有眼等根彼同分攝有何作用？</s>
  </p>
  <p id="538">
    <s id="538:1">彼豈不能取果與果。</s>
  </p>
  <p id="539">
    <s id="539:1">是則過去同類因等既能與果，應有作用，有半作用世相應雜，已略推徵。</s>
  </p>
  <p id="540">
    <s id="540:1">次當廣破。</s>
  </p>
  <p id="541">
    <s id="541:1">頌曰：何礙用云何，無異世便壞，有誰未生滅，此法性甚深</s>
  </p>
  <p id="542">
    <s id="542:1">論曰：應說若法自體恒有，應一切時能起作用，以何礙力令此法體所起作用時有時無。</s>
  </p>
  <p id="543">
    <s id="543:1">若謂眾緣不和合者，</s>
  </p>
  <p id="544">
    <s id="544:1">此救非理。許常有故。</s>
  </p>
  <p id="545">
    <s id="545:1">又此作用云何得說為去來今？</s>
  </p>
  <p id="546">
    <s id="546:1">豈作用中而得更立有餘作用。</s>
  </p>
  <p id="547">
    <s id="547:1">若此作用非去來今，</s>
  </p>
  <p id="548">
    <s id="548:1">而復說言作用是有，則無為故應常。</s>
  </p>
  <p id="549">
    <s id="549:1">非無故，不應言作用已滅及此未有法名去來。</s>
  </p>
  <p id="550">
    <s id="550:1">若許作用異法體者，可有此失。</s>
  </p>
  <p id="551">
    <s id="551:1">然無有異，故不應言有此過失。</s>
  </p>
  <p id="552">
    <s id="552:1">若爾所立世義便壞。</s>
  </p>
  <p id="553">
    <s id="553:1">謂若作用即是法體，體既恒有用亦應然，何得有時名為過未？</s>
  </p>
  <p id="554">
    <s id="554:1">故彼所立世義不成。</s>
  </p>
  <p id="555">
    <s id="555:1">何為不成？</s>
  </p>
  <p id="556">
    <s id="556:1">以有為法未已生名未來，</s>
  </p>
  <p id="557">
    <s id="557:1">若已生未已滅名現在，</s>
  </p>
  <p id="558">
    <s id="558:1">若已滅名過去，</s>
  </p>
  <p id="559">
    <s id="559:1">彼復應說</s>
  </p>
  <p id="560">
    <s id="560:1">若如現在法體實有去來亦然。</s>
  </p>
  <p id="561">
    <s id="561:1">誰未已生誰復已滅，謂有為法體實恒有，如何可得成未已生已滅？</s>
  </p>
  <p id="562">
    <s id="562:1">先何所闕，彼未有故名未已生？</s>
  </p>
  <p id="563">
    <s id="563:1">後復闕何？彼已無故，名為已滅？</s>
  </p>
  <p id="564">
    <s id="564:1">故不許法本無今有有已還無。則三世義，應一切種皆不成立。</s>
  </p>
  <p id="565">
    <s id="565:1">然彼所說恒與有為諸相合故，行非常者此但有虛言，生滅理無故。</s>
  </p>
  <p id="566">
    <s id="566:1">許體恒有說性非常，如是義言所未曾有。</s>
  </p>
  <p id="567">
    <s id="567:1">依如是義，故有頌言：許法體恒有，而說性非常，性體復無別，此真自在作</s>
  </p>
  <p id="568">
    <s id="568:1">又彼所言世尊說故，去來二世體實有者，我等亦說有去來世</s>
  </p>
  <p id="569">
    <s id="569:1">謂過去世曾有名有，</s>
  </p>
  <p id="570">
    <s id="570:1">未來當有，有果因故，依如是義說有去來</s>
  </p>
  <p id="571">
    <s id="571:1">非謂去來如現實有</s>
  </p>
  <p id="572">
    <s id="572:1">誰言彼有如現在世，非如現世彼有云何？</s>
  </p>
  <p id="573">
    <s id="573:1">彼有去來二世自性，此復應詰，若俱是有如何可言是去來性？</s>
  </p>
  <p id="574">
    <s id="574:1">故說彼有，但據曾當因果二性，非體實有。</s>
  </p>
  <p id="575">
    <s id="575:1">世尊為遮謗因果見據曾當義說有去來。</s>
  </p>
  <p id="576">
    <s id="576:1">有聲通顯有無法故。</s>
  </p>
  <p id="577">
    <s id="577:1">如世間說有燈先無有燈後無。</s>
  </p>
  <p id="578">
    <s id="578:1">又如有言有燈已滅非我今滅，說有去來其義亦應爾。</s>
  </p>
  <p id="579">
    <s id="579:1">若不爾者，去來性不成。</s>
  </p>
  <p id="580">
    <s id="580:1">若爾何緣世尊依彼杖髻外道說業過去盡滅變壞而猶是有。</s>
  </p>
  <p id="581">
    <s id="581:1">豈彼不許業曾有性，而今世尊重為說有，依彼所引現相續中與果功能，密說為有。</s>
  </p>
  <p id="582">
    <s id="582:1">若不爾者，彼過去業現實有性過去豈成，</s>
  </p>
  <p id="583">
    <s id="583:1">理必應爾。</s>
  </p>
  <p id="584">
    <s id="584:1">以薄伽梵於勝義空契經中說：眼根生位無所從來，眼根滅時無所造集。</s>
  </p>
  <p id="585">
    <s id="585:1">本無今有，有已還無。</s>
  </p>
  <p id="586">
    <s id="586:1">去來眼根若實有者，經不應說本無等言。</s>
  </p>
  <p id="587">
    <s id="587:1">若謂此言依現世說此救非理。</s>
  </p>
  <p id="588">
    <s id="588:1">以現世性與彼眼根體無別故。</s>
  </p>
  <p id="589">
    <s id="589:1">若許現世本無今有有已還無，是則眼根去來無體義已成立。</s>
  </p>
  <p id="590">
    <s id="590:1">又彼所說：要具二緣識方生故，去來二世體實有者，應共尋思，意法為緣生意識者，為法如意作能生緣，</s>
  </p>
  <p id="591">
    <s id="591:1">為法但能作所緣境。</s>
  </p>
  <p id="592">
    <s id="592:1">若法如意作能生緣，如何未來百千劫後當有彼法，或當亦無為能生緣生今時識？</s>
  </p>
  <p id="593">
    <s id="593:1">又涅槃性違一切生立為能生不應正理。</s>
  </p>
  <p id="594">
    <s id="594:1">若法但能為所緣境，我說過未亦是所緣。</s>
  </p>
  <p id="595">
    <s id="595:1">若無如何成所緣境？</s>
  </p>
  <p id="596">
    <s id="596:1">我說彼有如成所緣。</s>
  </p>
  <p id="597">
    <s id="597:1">如何成所緣？</s>
  </p>
  <p id="598">
    <s id="598:1">謂曾有當有。</s>
  </p>
  <p id="599">
    <s id="599:1">非憶過去色受等時。如現分明觀彼為有。但追憶彼曾有之相。逆觀未來當有亦爾。</s>
  </p>
  <p id="600">
    <s id="600:1">謂如曾現在所領色相，如是追憶過去為有。</s>
  </p>
  <p id="601">
    <s id="601:1">亦如當現在所領色相如是逆觀未來為有。</s>
  </p>
  <p id="602">
    <s id="602:1">若如現有應成現世。</s>
  </p>
  <p id="603">
    <s id="603:1">若體現無，則應許有緣無境識，其理自成。</s>
  </p>
  <p id="604">
    <s id="604:1">若謂去來極微散亂有而非現，理亦不然。取彼相時非散亂故。</s>
  </p>
  <p id="605">
    <s id="605:1">又若彼色有同現在，唯有極微散亂為異。</s>
  </p>
  <p id="606">
    <s id="606:1">則極微色其體應常。</s>
  </p>
  <p id="607">
    <s id="607:1">又色唯應極微聚散竟無少分可名生滅。是則遵崇邪命者論棄背善逝所說契經。</s>
  </p>
  <p id="608">
    <s id="608:1">如契經說：眼根生位無所從來，乃至廣說。</s>
  </p>
  <p id="609">
    <s id="609:1">又非受等極微集成，如何可言去來散亂？</s>
  </p>
  <p id="610">
    <s id="610:1">然於受等追憶逆觀。</s>
  </p>
  <p id="611">
    <s id="611:1">亦如未滅已生時相，若如現有體應是常。</s>
  </p>
  <p id="612">
    <s id="612:1">若體現無，還應許有緣無境識，理亦自成。</s>
  </p>
  <p id="613">
    <s id="613:1">若體全無是所緣者第十三處應是所緣。</s>
  </p>
  <p id="614">
    <s id="614:1">諸有達無第十三處，此能緣識為何所緣？</s>
  </p>
  <p id="615">
    <s id="615:1">若謂即緣彼名為境，</s>
  </p>
  <p id="616">
    <s id="616:1">是則應撥彼名為無。</s>
  </p>
  <p id="617">
    <s id="617:1">又若緣聲先非有者，此能緣識為何所緣。</s>
  </p>
  <p id="618">
    <s id="618:1">若謂即緣彼聲為境求聲無者應更發聲。</s>
  </p>
  <p id="619">
    <s id="619:1">若謂聲無住未來位，未來實有如何謂無？</s>
  </p>
  <p id="620">
    <s id="620:1">若謂去來無現世者，此亦非理。其體一故。</s>
  </p>
  <p id="621">
    <s id="621:1">若有少分體差別者，本無今有其理自成。</s>
  </p>
  <p id="622">
    <s id="622:1">故識通緣有、非有境。</s>
  </p>
  <p id="623">
    <s id="623:1">然菩薩說世間所無，我知我見無是處者。</s>
  </p>
  <p id="624">
    <s id="624:1">意說：他人懷增上慢亦於非有現相謂有，我唯於有方觀為有。</s>
  </p>
  <p id="625">
    <s id="625:1">若異此者則一切覺皆有所緣，何緣於境得有猶豫？</s>
  </p>
  <p id="626">
    <s id="626:1">或有差別，</s>
  </p>
  <p id="627">
    <s id="627:1">理必應然。</s>
  </p>
  <p id="628">
    <s id="628:1">以薄伽梵於餘處說善來苾芻，汝等若能為我弟子，無諂無誑有信有勤。</s>
  </p>
  <p id="629">
    <s id="629:1">我旦教汝令暮獲勝，我暮教汝令旦獲勝，便知有是有，非有是非有。</s>
  </p>
  <p id="630">
    <s id="630:1">有上是有上，無上是無上。</s>
  </p>
  <p id="631">
    <s id="631:1">由此彼說：識有境故有去來者，亦不成因。</s>
  </p>
  <p id="632">
    <s id="632:1">又彼所言，業有果故。</s>
  </p>
  <p id="633">
    <s id="633:1">有去來者，理亦不然。非經部師作如是說：即過去業能生當果，</s>
  </p>
  <p id="634">
    <s id="634:1">然業為先所引相續，轉變差別令當果生。彼(破)我品中當廣顯示。</s>
  </p>
  <p id="635">
    <s id="635:1">若執實有過去未來則一切時果體常有業於彼果有何功能。</s>
  </p>
  <p id="636">
    <s id="636:1">若謂能生。</s>
  </p>
  <p id="637">
    <s id="637:1">則所生果本無今有其理自成。</s>
  </p>
  <p id="638">
    <s id="638:1">若一切法一切時有，誰於誰有能生功能？</s>
  </p>
  <p id="639">
    <s id="639:1">又應顯成雨眾外道所黨邪論。彼作是說：有必常有，</s>
  </p>
  <p id="640">
    <s id="640:1">無必常無，</s>
  </p>
  <p id="641">
    <s id="641:1">無必不生，</s>
  </p>
  <p id="642">
    <s id="642:1">有必不滅，</s>
  </p>
  <p id="643">
    <s id="643:1">若謂能令果成現在。</s>
  </p>
  <p id="644">
    <s id="644:1">如何令果成現在耶？</s>
  </p>
  <p id="645">
    <s id="645:1">若謂引令至餘方所則所引果其體應常。</s>
  </p>
  <p id="646">
    <s id="646:1">又無色法當如何引？</s>
  </p>
  <p id="647">
    <s id="647:1">又此所引應體本無。</s>
  </p>
  <p id="648">
    <s id="648:1">若謂但令體有差別，本無今有其理自成。</s>
  </p>
  <p id="649">
    <s id="649:1">是故此說一切有部，若說實有過去未來，於聖教中非為善說。</s>
  </p>
  <p id="650">
    <s id="650:1">若欲善說一切有者，應如契經所說而說。</s>
  </p>
  <p id="651">
    <s id="651:1">經如何說？</s>
  </p>
  <p id="652">
    <s id="652:1">如契經言：梵志當知，一切有者，唯十二處，或唯三世。</s>
  </p>
  <p id="653">
    <s id="653:1">如其所有而說有言。</s>
  </p>
  <p id="654">
    <s id="654:1">若去來無如何可說有能所繫及離繫耶？</s>
  </p>
  <p id="655">
    <s id="655:1">彼所生因隨眠有故，</s>
  </p>
  <p id="656">
    <s id="656:1">說有去來能繫煩惱，緣彼煩惱隨眠有故。說有去來所繫縛事，若隨眠斷得離繫名。</s>
  </p>
  <p id="657">
    <s id="657:1">毘婆沙師作如是說：如現實有過去未來，</s>
  </p>
  <p id="658">
    <s id="658:1">所有於中不能通釋。</s>
  </p>
  <p id="659">
    <s id="659:1">諸自愛者應如是知，法性甚深非尋思境，豈不能釋便撥為無。</s>
  </p>
  <p id="660">
    <s id="660:1">有異門故此生此滅，謂色等生即色等滅。</s>
  </p>
  <p id="661">
    <s id="661:1">有異門故異生異滅。</s>
  </p>
  <p id="662">
    <s id="662:1">謂未來生現在世滅。</s>
  </p>
  <p id="663">
    <s id="663:1">有異門故即世名生，以正生時世所攝故。</s>
  </p>
  <p id="664">
    <s id="664:1">有異門故說世有生，未來世有多剎那故。</s>
  </p>
  <p id="665">
    <s id="665:1">傍論已了。</s>
  </p>
  <p id="666">
    <s id="666:1">今應思擇，諸事已斷彼離繫耶？設事離繫彼已斷耶？</s>
  </p>
  <p id="667">
    <s id="667:1">若事離繫彼必已斷。</s>
  </p>
  <p id="668">
    <s id="668:1">有事已斷而非離繫。斷非離繫其事云何？</s>
  </p>
  <p id="669">
    <s id="669:1">頌曰：於見苦已斷，餘遍行隨眠，及前品已斷，餘緣此猶繫</s>
  </p>
  <p id="670">
    <s id="670:1">論曰：且見道位，苦智已生集智未生，見苦所斷諸事已斷。</s>
  </p>
  <p id="671">
    <s id="671:1">見集所斷遍行隨眠若未永斷能緣此者於此猶繫。</s>
  </p>
  <p id="672">
    <s id="672:1">及脩道位隨何道生，九品事中前品已斷，餘未斷品所有隨眠能緣此者於此猶繫，斷非離繫。</s>
  </p>
  <p id="673">
    <s id="673:1">如是應知，何事有幾隨眠隨增，若隨事別答，便費多言論。</s>
  </p>
  <p id="674">
    <s id="674:1">是故應造略毘婆沙，由此雖勞少少功力，而能越渡大大問流。</s>
  </p>
  <p id="675">
    <s id="675:1">謂法雖多略為十六種即三界五部及無漏法。</s>
  </p>
  <p id="676">
    <s id="676:1">能緣彼識名數亦然。</s>
  </p>
  <p id="677">
    <s id="677:1">但應了知何法何識境，易思何事何隨眠隨增，此中且應知何法何識境。</s>
  </p>
  <p id="678">
    <s id="678:1">頌曰：見苦集脩斷，若欲界所繫，自界三色一，無漏識所行，色自下各三，上一淨識境，無色通三界，各三淨識緣，見滅道所斷，皆增自識行，無漏三界中，後三淨識境</s>
  </p>
  <p id="679">
    <s id="679:1">論曰：若欲界繫見苦見集脩所斷法，各五識緣。</s>
  </p>
  <p id="680">
    <s id="680:1">謂自界三即如前說。及色界一。</s>
  </p>
  <p id="681">
    <s id="681:1">即脩所斷，無漏第五，皆容緣故。</s>
  </p>
  <p id="682">
    <s id="682:1">若色界繫即前所說三部諸法各八識緣。</s>
  </p>
  <p id="683">
    <s id="683:1">謂自、下三皆如前說。</s>
  </p>
  <p id="684">
    <s id="684:1">及上界一，</s>
  </p>
  <p id="685">
    <s id="685:1">即脩所斷，無漏第八，皆容緣故。</s>
  </p>
  <p id="686">
    <s id="686:1">若無色繫即前所說三部諸法各十識緣。</s>
  </p>
  <p id="687">
    <s id="687:1">謂三界三皆如前說，無漏第十，皆容緣故。</s>
  </p>
  <p id="688">
    <s id="688:1">見滅見道所斷諸法，應知一一增自識緣。</s>
  </p>
  <p id="689">
    <s id="689:1">此復云何？</s>
  </p>
  <p id="690">
    <s id="690:1">謂欲界繫見滅所斷為六識緣。</s>
  </p>
  <p id="691">
    <s id="691:1">五即如前，增見滅斷。</s>
  </p>
  <p id="692">
    <s id="692:1">見道所斷為六識緣。</s>
  </p>
  <p id="693">
    <s id="693:1">五亦如前，增見道斷。</s>
  </p>
  <p id="694">
    <s id="694:1">色無色界見滅道斷，隨應為九、十一識緣。</s>
  </p>
  <p id="695">
    <s id="695:1">若無漏法為十識緣。</s>
  </p>
  <p id="696">
    <s id="696:1">謂三界中各後三部。</s>
  </p>
  <p id="697">
    <s id="697:1">即見滅道脩所斷識，無漏第十，皆容緣故。</s>
  </p>
  <p id="698">
    <s id="698:1">為攝前義，復說頌言：</s>
  </p>
  <p id="699">
    <s id="699:1">見苦集脩斷，欲色無色繫，應知如次第，五八十識緣，見滅道所斷，各增自識緣，無漏法應知，能為十識境</s>
  </p>
  <p id="700">
    <s id="700:1">如是了知十六種法為十六識所緣境已，</s>
  </p>
  <p id="701">
    <s id="701:1">今應思何事何隨眠隨增？</s>
  </p>
  <p id="702">
    <s id="702:1">若別疏條恐文煩廣，故我於此略示方隅。</s>
  </p>
  <p id="703">
    <s id="703:1">且有問言：所繫事內樂根有幾隨眠隨增。</s>
  </p>
  <p id="704">
    <s id="704:1">應觀樂根總有七種，</s>
  </p>
  <p id="705">
    <s id="705:1">謂欲界一即脩所斷，</s>
  </p>
  <p id="706">
    <s id="706:1">色界五部，無漏第七。一切無漏非諸隨眠之所隨增，如前已說。</s>
  </p>
  <p id="707">
    <s id="707:1">此中前六隨其所應欲脩所斷及諸遍行色界一切隨眠隨增。</s>
  </p>
  <p id="708">
    <s id="708:1">若有問言：緣樂根識復有幾種隨眠隨增？應觀此識總有十二。</s>
  </p>
  <p id="709">
    <s id="709:1">謂欲界四除見滅斷。</s>
  </p>
  <p id="710">
    <s id="710:1">色界五部，</s>
  </p>
  <p id="711">
    <s id="711:1">無色界二，</s>
  </p>
  <p id="712">
    <s id="712:1">即見道諦及脩所斷，無漏第十二，</s>
  </p>
  <p id="713">
    <s id="713:1">皆能緣樂根。</s>
  </p>
  <p id="714">
    <s id="714:1">此隨所應欲界四部，色界有為緣。</s>
  </p>
  <p id="715">
    <s id="715:1">無色界二部，及諸遍行隨眠隨增。</s>
  </p>
  <p id="716">
    <s id="716:1">若復有問言：緣緣樂根識復有幾種隨眠隨增？</s>
  </p>
  <p id="717">
    <s id="717:1">應觀此識總有十四，</s>
  </p>
  <p id="718">
    <s id="718:1">於前十二，</s>
  </p>
  <p id="719">
    <s id="719:1">更加二種，即無色界見苦集斷，</s>
  </p>
  <p id="720">
    <s id="720:1">如是十四識能緣緣樂根，此隨所應欲色如上。</s>
  </p>
  <p id="721">
    <s id="721:1">無色四部隨眠隨增，</s>
  </p>
  <p id="722">
    <s id="722:1">准此方隅餘應思擇。</s>
  </p>
  <p id="723">
    <s id="723:1">若心由彼名有隨眠，彼於此心定隨增不？</s>
  </p>
  <p id="724">
    <s id="724:1">此不決定，或有隨眠，</s>
  </p>
  <p id="725">
    <s id="725:1">謂與心相應，及緣心未斷。</s>
  </p>
  <p id="726">
    <s id="726:1">相應已斷則不隨增，</s>
  </p>
  <p id="727">
    <s id="727:1">依此義門應作是說：</s>
  </p>
  <p id="728">
    <s id="728:1">頌曰：有隨眠心二，謂有染無染，有染心通二，無染局隨增</s>
  </p>
  <p id="729">
    <s id="729:1">論曰：有隨眠心總有二種，有染無染心差別故。</s>
  </p>
  <p id="730">
    <s id="730:1">於中有染或有隨增，謂相應緣隨眠未斷。相應已斷則不隨增，</s>
  </p>
  <p id="731">
    <s id="731:1">仍說有隨眠，以恒相應故，</s>
  </p>
  <p id="732">
    <s id="732:1">若無染者，唯局隨增，緣此隨眠必未永斷，此唯據隨增名有隨眠故。</s>
  </p>
  <p id="733">
    <s id="733:1">如上所說十種隨眠次第生時，誰前誰後？</s>
  </p>
  <p id="734">
    <s id="734:1">頌曰：無明疑邪身，邊見戒見取，貪慢瞋如次，由前引後生</s>
  </p>
  <p id="735">
    <s id="735:1">論曰：且諸煩惱次第生時，先由無明於諦不了，不欲觀苦乃至道諦。</s>
  </p>
  <p id="736">
    <s id="736:1">由不了故，次引生疑。謂聞二途便懷猶豫，為苦非苦，乃至廣說。</s>
  </p>
  <p id="737">
    <s id="737:1">從此猶豫引邪見生。</s>
  </p>
  <p id="738">
    <s id="738:1">謂邪聞思生邪決定撥無苦諦乃至廣說。</s>
  </p>
  <p id="739">
    <s id="739:1">由撥無諦引身見生，謂取蘊中撥無苦理，便決定執此是我故。</s>
  </p>
  <p id="740">
    <s id="740:1">從此身見引邊見生，謂依我執斷常邊故。</s>
  </p>
  <p id="741">
    <s id="741:1">從此邊見引生戒取，謂由於我隨執一邊便計此執為能淨故。</s>
  </p>
  <p id="742">
    <s id="742:1">從戒禁取引見取生，謂計能淨已必執為勝故。</s>
  </p>
  <p id="743">
    <s id="743:1">從此見取次引貪生，謂自見中情深愛故，從此貪後次引慢生。</s>
  </p>
  <p id="744">
    <s id="744:1">謂自見中深愛著己，恃生高舉 [夌*欠]蔑他故，從此慢後次引生瞋，謂自見中深愛恃己，於他所起違己見中情不能忍必憎嫌故。</s>
  </p>
  <p id="745">
    <s id="745:1">有餘師說：於自見解取捨位中起憎嫌故。</s>
  </p>
  <p id="746">
    <s id="746:1">見諦所斷貪等生時，緣自相續見為境故。</s>
  </p>
  <p id="747">
    <s id="747:1">如是且依次第起，說越次起者前後無定。</s>
  </p>
  <p id="748">
    <s id="748:1">諸煩惱起由幾因緣？</s>
  </p>
  <p id="749">
    <s id="749:1">頌曰：由未斷隨眠，及隨應境現，非理作意起，說或具因緣</s>
  </p>
  <p id="750">
    <s id="750:1">論曰：由三因緣諸煩惱起，且如將起欲貪纏時，未斷未遍知。</s>
  </p>
  <p id="751">
    <s id="751:1">欲貪隨眠故，順欲貪境現在前故。</s>
  </p>
  <p id="752">
    <s id="752:1">緣彼非理作意起故，由此力故便起欲貪。</s>
  </p>
  <p id="753">
    <s id="753:1">此三因緣如其次第即因境界加行三力。</s>
  </p>
  <p id="754">
    <s id="754:1">餘煩惱起類此應知，謂此且據具因緣說。或有唯託境界力生。</s>
  </p>
  <p id="755">
    <s id="755:1">如退法根阿羅漢等。</s>
  </p>
  <p id="756">
    <s id="756:1">即上所說隨眠并纏，經說為漏瀑流軛取，漏謂三漏：</s>
  </p>
  <p id="757">
    <s id="757:1">一欲漏，二有漏，三無明漏。</s>
  </p>
  <p id="758">
    <s id="758:1">言瀑流者，謂四瀑流：</s>
  </p>
  <p id="759">
    <s id="759:1">一欲瀑流，二有瀑流，三見瀑流，四無明瀑流。</s>
  </p>
  <p id="760">
    <s id="760:1">軛謂四軛，如瀑流說。</s>
  </p>
  <p id="761">
    <s id="761:1">取謂四取：</s>
  </p>
  <p id="762">
    <s id="762:1">一欲取，二見取，三戒禁取，四我語取，</s>
  </p>
  <p id="763">
    <s id="763:1">如是漏等其體云何？</s>
  </p>
  <p id="764">
    <s id="764:1">頌曰：欲煩惱并纏，除癡名欲漏，有漏上二界，唯煩惱除癡，同無記內門，定地故合一，無明諸有本，故別為一漏，瀑流軛亦然，別立見利故，見不順住故，非於漏獨立，欲有軛并癡，見分二名取，無明不別立，以非能取故</s>
  </p>
  <p id="765">
    <s id="765:1">論曰：欲界煩惱并纏除癡四十一物總名欲漏。</s>
  </p>
  <p id="766">
    <s id="766:1">謂欲界繫根本煩惱三十一并十纏。</s>
  </p>
  <p id="767">
    <s id="767:1">色無色界煩惱除癡五十二物總名有漏。</s>
  </p>
  <p id="768">
    <s id="768:1">謂上二界根本煩惱各二十六。</s>
  </p>
  <p id="769">
    <s id="769:1">豈不彼有惛沈掉舉二種纏耶？品類足中亦作是說。</s>
  </p>
  <p id="770">
    <s id="770:1">云何有漏？</s>
  </p>
  <p id="771">
    <s id="771:1">謂除無明餘色無色二界所繫結縛隨眠隨煩惱纏。</s>
  </p>
  <p id="772">
    <s id="772:1">今於此中何故不說？</s>
  </p>
  <p id="773">
    <s id="773:1">迦濕彌羅國毘婆沙師言：彼界纏少不自在故。</s>
  </p>
  <p id="774">
    <s id="774:1">何緣合說二界隨眠為一有漏？</s>
  </p>
  <p id="775">
    <s id="775:1">同無記性於內門轉，依定地生，由三義同故合為一。</s>
  </p>
  <p id="776">
    <s id="776:1">如前所說名有貪因，即是此中名有漏義。</s>
  </p>
  <p id="777">
    <s id="777:1">准此三界十五無明義至已立為無明漏。</s>
  </p>
  <p id="778">
    <s id="778:1">何緣唯此別立漏名。</s>
  </p>
  <p id="779">
    <s id="779:1">無明能為諸有本故。</s>
  </p>
  <p id="780">
    <s id="780:1">瀑流及軛，體與漏同，然於其中見亦別立。謂前欲漏即欲瀑流及欲軛。</s>
  </p>
  <p id="781">
    <s id="781:1">如是有漏即有瀑流及有軛。</s>
  </p>
  <p id="782">
    <s id="782:1">析出諸見為見瀑流及見軛者，謂猛利故。</s>
  </p>
  <p id="783">
    <s id="783:1">令住名漏，如後當說。</s>
  </p>
  <p id="784">
    <s id="784:1">見不順彼，性猛利故，由此於漏不獨立名，但可與餘合立為漏。</s>
  </p>
  <p id="785">
    <s id="785:1">如是已顯二十九物名欲瀑流：</s>
  </p>
  <p id="786">
    <s id="786:1">謂貪瞋慢各有五種疑四纏十，</s>
  </p>
  <p id="787">
    <s id="787:1">二十八物名有瀑流，謂貪與慢各十疑八，</s>
  </p>
  <p id="788">
    <s id="788:1">三十六物名見瀑流謂三界中各十二見。</s>
  </p>
  <p id="789">
    <s id="789:1">十五物名無明瀑流，謂三界無明各有五。</s>
  </p>
  <p id="790">
    <s id="790:1">應知四軛與瀑流同。</s>
  </p>
  <p id="791">
    <s id="791:1">四取應知體同四軛，然欲我語各并無明，見分為二與前軛別，即前欲軛并欲無明三十四物總名欲取。</s>
  </p>
  <p id="792">
    <s id="792:1">謂貪瞋慢無明各五疑有四并十纏，</s>
  </p>
  <p id="793">
    <s id="793:1">即前有軛并二界無明三十八物總名我語取：</s>
  </p>
  <p id="794">
    <s id="794:1">謂貪慢無明各十疑有八。</s>
  </p>
  <p id="795">
    <s id="795:1">於見軛中除戒禁取餘三十物總名見取。</s>
  </p>
  <p id="796">
    <s id="796:1">所除六物名戒禁取。</s>
  </p>
  <p id="797">
    <s id="797:1">何緣別立戒禁取耶？</s>
  </p>
  <p id="798">
    <s id="798:1">由此獨為聖道怨故，雙誑在家出家眾故。</s>
  </p>
  <p id="799">
    <s id="799:1">謂在家眾由此誑惑計自餓等為天道故。</s>
  </p>
  <p id="800">
    <s id="800:1">諸出家眾由此誑惑計捨可愛境為清淨道故。</s>
  </p>
  <p id="801">
    <s id="801:1">何緣無明不別立取？</s>
  </p>
  <p id="802">
    <s id="802:1">能取諸有故立取名。</s>
  </p>
  <p id="803">
    <s id="803:1">然諸無明非能取故，謂不了相說名無明。彼非能取，非猛利故。但可與餘合立為取。</s>
  </p>
  <p id="804">
    <s id="804:1">然契經說：欲軛云何？謂諸欲中，欲貪、欲欲、欲親、欲愛、欲樂、欲悶、欲耽、欲嗜、欲喜、欲藏、欲隨、欲著纏壓於心，是名欲軛。</s>
  </p>
  <p id="805">
    <s id="805:1">有軛見軛應知亦爾。</s>
  </p>
  <p id="806">
    <s id="806:1">又餘經說：欲貪名取。</s>
  </p>
  <p id="807">
    <s id="807:1">分別隨眠品第五之三</s>
  </p>
  <p id="808">
    <s id="808:1">由此故知，於欲等四所起欲貪名欲等取，如是已辯隨眠并纏。</s>
  </p>
  <p id="809">
    <s id="809:1">經說為漏瀑流軛取，</s>
  </p>
  <p id="810">
    <s id="810:1">此隨眠等名有何義？</s>
  </p>
  <p id="811">
    <s id="811:1">頌曰：微細二隨增，隨逐與隨縛，住流漂合執，是隨眠等義</s>
  </p>
  <p id="812">
    <s id="812:1">論曰：根本煩惱現在前時行相難知，故名微細。二隨增者，能於所緣及所相應增惛滯故。</s>
  </p>
  <p id="813">
    <s id="813:1">言隨逐者，謂能起得恒隨有情常為過患。</s>
  </p>
  <p id="814">
    <s id="814:1">不作加行為令彼生，或設劬勞為遮彼起而數現起故名隨縛。</s>
  </p>
  <p id="815">
    <s id="815:1">由如是義故名隨眠。</s>
  </p>
  <p id="816">
    <s id="816:1">稽留有情久住生死，或令流轉於生死中，從有頂天至無間獄，由彼相續於六瘡門泄過無窮故名為漏，</s>
  </p>
  <p id="817">
    <s id="817:1">極漂善品故名瀑流。</s>
  </p>
  <p id="818">
    <s id="818:1">和合有情故名為軛。</s>
  </p>
  <p id="819">
    <s id="819:1">能為依執故名為取。</s>
  </p>
  <p id="820">
    <s id="820:1">若善釋者應作是言：諸境界中流注相續泄過不絕，故名為漏。</s>
  </p>
  <p id="821">
    <s id="821:1">如契經說：具壽當知，譬如挽船逆流而上，設大功用行尚為難，若放此船順流而去，雖捨功用行不為難，起善染心應知亦爾。准此經意，於境界中煩惱不絕說名為漏。</s>
  </p>
  <p id="822">
    <s id="822:1">若勢增上說名瀑流。</s>
  </p>
  <p id="823">
    <s id="823:1">謂諸有情若墜於彼，唯可隨順無能違逆，涌泛漂激難違拒故。</s>
  </p>
  <p id="824">
    <s id="824:1">於現行時非極增上說名為軛。</s>
  </p>
  <p id="825">
    <s id="825:1">但令有情與種種類苦和合故，或數現行故名為軛。</s>
  </p>
  <p id="826">
    <s id="826:1">執欲等故說名為取。</s>
  </p>
  <p id="827">
    <s id="827:1">說一切有部俱舍論卷第二十</s>
  </p>
  <p id="828">
    <s id="828:1">分別隨眠品第五之三</s>
  </p>
  <p id="829">
    <s id="829:1">如是已辯隨眠并纏，世尊說為漏瀑流等，為唯爾所，為復有餘？</s>
  </p>
  <p id="830">
    <s id="830:1">頌曰：由結等差別，復說有五種</s>
  </p>
  <p id="831">
    <s id="831:1">論曰：即諸煩惱結縛隨眠隨煩惱纏義差別故，復說五種。且結云何？</s>
  </p>
  <p id="832">
    <s id="832:1">頌曰：結九物取等，立見取二結，由二唯不善，及自在起故，纏中唯嫉慳，建立為二結，或二數行故，為賤貧因故，遍顯隨惑故，惱亂二部故</s>
  </p>
  <p id="833">
    <s id="833:1">論曰：結有九種，一愛結，二恚結，三慢結，四無明結，五見結，六取結，七疑結，八嫉結，九慳結。</s>
  </p>
  <p id="834">
    <s id="834:1">此中愛結謂三界貪。</s>
  </p>
  <p id="835">
    <s id="835:1">餘隨所應當辯其相。</s>
  </p>
  <p id="836">
    <s id="836:1">見結謂三見，</s>
  </p>
  <p id="837">
    <s id="837:1">取結謂二取，</s>
  </p>
  <p id="838">
    <s id="838:1">依如是理故，有說言：頗有見相應法為愛結繫非見結繫，</s>
  </p>
  <p id="839">
    <s id="839:1">非不有見隨眠隨增？</s>
  </p>
  <p id="840">
    <s id="840:1">曰有。</s>
  </p>
  <p id="841">
    <s id="841:1">云何？集智已生滅智未生見滅道所斷二取相應法。</s>
  </p>
  <p id="842">
    <s id="842:1">彼為愛結為所緣繫非見結繫。</s>
  </p>
  <p id="843">
    <s id="843:1">遍行見結已永斷故。非遍見結所緣相應，二俱無故。</s>
  </p>
  <p id="844">
    <s id="844:1">然彼有見隨眠隨增，二取見隨眠於彼隨增故。</s>
  </p>
  <p id="845">
    <s id="845:1">何緣三見別立見結二取別立為取結耶？</s>
  </p>
  <p id="846">
    <s id="846:1">三見二取物取等故，謂彼三見有十八物，</s>
  </p>
  <p id="847">
    <s id="847:1">二取亦然。故名物等，三等所取。</s>
  </p>
  <p id="848">
    <s id="848:1">二等能取，故名取等。</s>
  </p>
  <p id="849">
    <s id="849:1">所取能取有差別故立為二結。</s>
  </p>
  <p id="850">
    <s id="850:1">何故纏中嫉慳二種建立為結非餘纏耶？</s>
  </p>
  <p id="851">
    <s id="851:1">二唯不善自在起故，謂唯此二兩義具足，餘皆不然，故唯立二。</s>
  </p>
  <p id="852">
    <s id="852:1">若纏唯八此釋可然。</s>
  </p>
  <p id="853">
    <s id="853:1">許有十纏此釋非理，以忿覆二種亦具兩義故。</s>
  </p>
  <p id="854">
    <s id="854:1">由此若許具有十纏，應言嫉慳過失尤重，謂此二種數現行故，又二能為賤貪因故。</s>
  </p>
  <p id="855">
    <s id="855:1">遍顯慼歡隨煩惱故，惱亂出家在家部故，或惱亂天阿素洛故，或惱人天二勝趣故，或惱亂他及自部故。</s>
  </p>
  <p id="856">
    <s id="856:1">佛於餘處依差別門，即以結聲說有五種。</s>
  </p>
  <p id="857">
    <s id="857:1">頌曰：又五順下分，由二不超欲，由三復還下，攝門根故三，或不欲發趣，迷道及疑道，能障趣解脫，故唯說斷三</s>
  </p>
  <p id="858">
    <s id="858:1">論曰：何等為五？謂有身見戒禁取疑欲貪瞋恚。</s>
  </p>
  <p id="859">
    <s id="859:1">何緣此五名順下分？</s>
  </p>
  <p id="860">
    <s id="860:1">此五順益下分界故，謂唯欲界得下分名，此五於彼能為順益。</s>
  </p>
  <p id="861">
    <s id="861:1">由後二種不能超欲界，</s>
  </p>
  <p id="862">
    <s id="862:1">設有能超由前三還下。</s>
  </p>
  <p id="863">
    <s id="863:1">如守獄卒防邏人故。</s>
  </p>
  <p id="864">
    <s id="864:1">有餘師說：言下分者，謂下有情即諸異生，及下界即欲界，前三能障超下有情，後二能令不超下界。</s>
  </p>
  <p id="865">
    <s id="865:1">故五皆得順下分名。</s>
  </p>
  <p id="866">
    <s id="866:1">諸得預流六煩惱斷，何緣但說斷三結耶，理實應言斷六煩惱。</s>
  </p>
  <p id="867">
    <s id="867:1">攝門根故但說斷三，謂所斷中類有三種，唯一通二通四部故。</s>
  </p>
  <p id="868">
    <s id="868:1">說斷三種攝彼三門。</s>
  </p>
  <p id="869">
    <s id="869:1">又所斷中三隨三轉，謂邊執見隨身見轉，見取隨戒取轉。</s>
  </p>
  <p id="870">
    <s id="870:1">邪見隨疑轉，說斷三種攝彼三根，故說斷三已說斷六。</s>
  </p>
  <p id="871">
    <s id="871:1">有作是釋：</s>
  </p>
  <p id="872">
    <s id="872:1">凡趣異方有三種障。</s>
  </p>
  <p id="873">
    <s id="873:1">一不欲發，二迷正道，依邪道故，三疑正道。</s>
  </p>
  <p id="874">
    <s id="874:1">趣解脫者亦有如斯相似三障，謂由身見怖畏解脫不欲發趣。</s>
  </p>
  <p id="875">
    <s id="875:1">由戒禁取依執邪道迷失正路。</s>
  </p>
  <p id="876">
    <s id="876:1">由疑於道深懷猶預，佛顯預流永斷如是趣解脫障故說斷三。</s>
  </p>
  <p id="877">
    <s id="877:1">佛於餘經如順下分，說順上分亦有五種。</s>
  </p>
  <p id="878">
    <s id="878:1">頌曰：順上分亦五，色無色二貪，掉舉慢無明，令不超上故</s>
  </p>
  <p id="879">
    <s id="879:1">論曰：如是五種若未斷時，能令有情不超上界，順益上界故名順上分結。</s>
  </p>
  <p id="880">
    <s id="880:1">已辯結。</s>
  </p>
  <p id="881">
    <s id="881:1">縛云何？</s>
  </p>
  <p id="882">
    <s id="882:1">頌曰：縛三由三受</s>
  </p>
  <p id="883">
    <s id="883:1">論曰：縛有三種，一貪縛，謂一切貪，二瞋縛，謂一切瞋，三癡縛，謂一切癡。</s>
  </p>
  <p id="884">
    <s id="884:1">何緣唯說此三為縛？由隨三受說縛有三，謂於樂受貪縛隨增，所緣相應俱隨增故。</s>
  </p>
  <p id="885">
    <s id="885:1">於苦受瞋。</s>
  </p>
  <p id="886">
    <s id="886:1">於捨受癡，應知亦爾，雖於捨受亦有貪瞋非如癡故。</s>
  </p>
  <p id="887">
    <s id="887:1">約自相續樂等三受為縛所緣作此定說。</s>
  </p>
  <p id="888">
    <s id="888:1">已分別縛。隨眠云何？</s>
  </p>
  <p id="889">
    <s id="889:1">頌曰：隨眠前已說</s>
  </p>
  <p id="890">
    <s id="890:1">論曰：隨眠有六，或七或十或九十八，如前已說。</s>
  </p>
  <p id="891">
    <s id="891:1">隨眠既已說。</s>
  </p>
  <p id="892">
    <s id="892:1">隨煩惱云何？</s>
  </p>
  <p id="893">
    <s id="893:1">頌曰：隨煩惱此餘，染心所行蘊</s>
  </p>
  <p id="894">
    <s id="894:1">論曰：此諸煩惱亦名隨煩惱，以皆隨心為惱亂事故。</s>
  </p>
  <p id="895">
    <s id="895:1">復有此餘異諸煩惱染污心所行蘊所攝。</s>
  </p>
  <p id="896">
    <s id="896:1">隨煩惱起故，亦名隨煩惱，不名煩惱非根本故。</s>
  </p>
  <p id="897">
    <s id="897:1">廣列彼相如雜事中，後當略論纏煩惱垢攝者，</s>
  </p>
  <p id="898">
    <s id="898:1">且應先辯，纏相云何？</s>
  </p>
  <p id="899">
    <s id="899:1">頌曰：纏八無慚愧，嫉慳并悔眠，及掉舉惛沈，或十加忿覆，無慚慳掉舉，皆從貪所生，無愧眠惛沈，從無明所起，嫉忿從瞋起，悔從疑覆諍</s>
  </p>
  <p id="900">
    <s id="900:1">論曰：根本煩惱亦名為纏，經說欲貪纏為緣故，然品類足說有八纏。</s>
  </p>
  <p id="901">
    <s id="901:1">毘婆沙宗說纏有十，謂於前八，更加忿覆。</s>
  </p>
  <p id="902">
    <s id="902:1">無慚無愧如前已釋，</s>
  </p>
  <p id="903">
    <s id="903:1">嫉謂於他諸興盛事令心不喜，</s>
  </p>
  <p id="904">
    <s id="904:1">慳謂財法巧施相違令心悋著。</s>
  </p>
  <p id="905">
    <s id="905:1">悔即惡作，如前已辯。</s>
  </p>
  <p id="906">
    <s id="906:1">眠謂令心昧略為性，無有功力執持於身。</s>
  </p>
  <p id="907">
    <s id="907:1">悔眠二纏唯取染污。掉舉惛沈亦如前釋。</s>
  </p>
  <p id="908">
    <s id="908:1">除瞋及害於情非情令心憤發說名為忿。</s>
  </p>
  <p id="909">
    <s id="909:1">隱藏自罪說名為覆。</s>
  </p>
  <p id="910">
    <s id="910:1">於此所說十種纏中，</s>
  </p>
  <p id="911">
    <s id="911:1">無慚慳掉舉是貪等流，無愧眠惛沈是無明等流，嫉忿是瞋等流，悔是疑等流。</s>
  </p>
  <p id="912">
    <s id="912:1">有說：覆是貪等流。</s>
  </p>
  <p id="913">
    <s id="913:1">有說：是無明等流。</s>
  </p>
  <p id="914">
    <s id="914:1">有說：是俱等流，有知無知如其次第。餘煩惱垢其相云何？</s>
  </p>
  <p id="915">
    <s id="915:1">頌曰：煩惱垢六惱，害恨諂誑憍，誑憍從貪生，害恨從瞋起，惱從見取起，諂從諸見生</s>
  </p>
  <p id="916">
    <s id="916:1">論曰：惱謂堅執諸有罪事，由此不取如理諫悔。</s>
  </p>
  <p id="917">
    <s id="917:1">害謂於他能為逼迫，由此能行打罵等事。</s>
  </p>
  <p id="918">
    <s id="918:1">恨謂於忿所緣事中數數尋思結怨不捨。</s>
  </p>
  <p id="919">
    <s id="919:1">諂謂心曲，由此不能如實自顯，或矯非撥，或設方便令解不明。誑謂惑他。</s>
  </p>
  <p id="920">
    <s id="920:1">憍前已釋，</s>
  </p>
  <p id="921">
    <s id="921:1">如是六種從煩惱生，穢污相麁名煩惱垢。於此六種煩惱垢中，</s>
  </p>
  <p id="922">
    <s id="922:1">誑憍是貪等流，</s>
  </p>
  <p id="923">
    <s id="923:1">害恨是瞋等流，</s>
  </p>
  <p id="924">
    <s id="924:1">惱是見取等流，</s>
  </p>
  <p id="925">
    <s id="925:1">諂是諸見等流，</s>
  </p>
  <p id="926">
    <s id="926:1">如言何曲謂諸惡見，故諂定是諸見等流。此垢并纏從煩惱起，是故皆立隨煩惱名。</s>
  </p>
  <p id="927">
    <s id="927:1">此垢及纏為何所斷？</s>
  </p>
  <p id="928">
    <s id="928:1">頌曰：纏無慚愧眠，惛掉見修斷，餘及煩惱垢，自在故唯修</s>
  </p>
  <p id="929">
    <s id="929:1">論曰：且十纏中無慚等五通見修斷，由此通與二部煩惱相應起故。</s>
  </p>
  <p id="930">
    <s id="930:1">隨與見此諦所斷相應，即說名為見此諦所斷。</s>
  </p>
  <p id="931">
    <s id="931:1">餘嫉慳悔忿覆并垢自在起故唯修所斷。</s>
  </p>
  <p id="932">
    <s id="932:1">唯與修斷他力無明共相應故，</s>
  </p>
  <p id="933">
    <s id="933:1">名自在起。</s>
  </p>
  <p id="934">
    <s id="934:1">此隨煩惱誰通何性？</s>
  </p>
  <p id="935">
    <s id="935:1">頌曰：欲三二餘惡，上界皆無記</s>
  </p>
  <p id="936">
    <s id="936:1">論曰：欲界所繫眠惛掉三皆通不善無記二性。所餘一切皆唯不善。</s>
  </p>
  <p id="937">
    <s id="937:1">上二界中隨應所有一切唯是無記性攝。</s>
  </p>
  <p id="938">
    <s id="938:1">此隨煩惱誰何界繫。</s>
  </p>
  <p id="939">
    <s id="939:1">頌曰：諂誑欲初定，三三界餘欲</s>
  </p>
  <p id="940">
    <s id="940:1">論曰：諂誑唯在欲界初定。</s>
  </p>
  <p id="941">
    <s id="941:1">寧知梵世有諂誑耶？</s>
  </p>
  <p id="942">
    <s id="942:1">以大梵王匿己情事，現相誑惑馬勝苾芻，</s>
  </p>
  <p id="943">
    <s id="943:1">此二於前雖已分別義相應故今復重辯。</s>
  </p>
  <p id="944">
    <s id="944:1">惛掉憍三通在三界。</s>
  </p>
  <p id="945">
    <s id="945:1">所餘一切皆唯在欲，謂十六中五如前辯，所餘十一唯欲界繫。</s>
  </p>
  <p id="946">
    <s id="946:1">已辯隨眠及隨煩惱。</s>
  </p>
  <p id="947">
    <s id="947:1">於中有幾唯在意地，有幾通依六識地起？</s>
  </p>
  <p id="948">
    <s id="948:1">頌曰：見所斷慢眠，自在隨煩惱，皆唯意地起，餘通依六識</s>
  </p>
  <p id="949">
    <s id="949:1">論曰：略說應知，諸見所斷及修所斷。</s>
  </p>
  <p id="950">
    <s id="950:1">一切慢眠隨煩惱中自在起者，如是一切皆依意識，依五識身無容起故。</s>
  </p>
  <p id="951">
    <s id="951:1">所餘一切通依六識，</s>
  </p>
  <p id="952">
    <s id="952:1">謂修所斷貪瞋無明，</s>
  </p>
  <p id="953">
    <s id="953:1">及彼相應諸隨煩惱，即無慚愧惛掉及餘大煩惱地法所攝。隨煩惱依六識身皆容起故，如先所辯。</s>
  </p>
  <p id="954">
    <s id="954:1">樂等五受根，</s>
  </p>
  <p id="955">
    <s id="955:1">今此所明煩惱隨煩惱，何煩惱等何根相應？於此先應辯諸煩惱。</s>
  </p>
  <p id="956">
    <s id="956:1">頌曰：欲界諸煩惱，貪喜樂相應，瞋憂苦癡遍，邪見憂及喜，疑憂餘五喜，一切捨相應，上地皆隨應，遍自識諸受</s>
  </p>
  <p id="957">
    <s id="957:1">論曰：欲界所繫諸煩惱中，貪喜樂相應，以歡行轉遍六識故。</s>
  </p>
  <p id="958">
    <s id="958:1">瞋憂苦相應。</s>
  </p>
  <p id="959">
    <s id="959:1">以慼行轉遍六識故。</s>
  </p>
  <p id="960">
    <s id="960:1">無明遍與前四相應，歡慼行轉遍六識故。</s>
  </p>
  <p id="961">
    <s id="961:1">邪見通與憂喜相應，歡慼行轉唯意地故。</s>
  </p>
  <p id="962">
    <s id="962:1">何緣邪見歡慼行轉，</s>
  </p>
  <p id="963">
    <s id="963:1">如次先造罪福業故，疑憂相應，以慼行轉唯意地故。</s>
  </p>
  <p id="964">
    <s id="964:1">懷猶預者求決定知心愁慼故。</s>
  </p>
  <p id="965">
    <s id="965:1">餘四見慢與喜相應，</s>
  </p>
  <p id="966">
    <s id="966:1">以歡行轉唯意地故，</s>
  </p>
  <p id="967">
    <s id="967:1">已約別相說受相應，就通相說受相應者，</s>
  </p>
  <p id="968">
    <s id="968:1">一切皆與捨受相應，</s>
  </p>
  <p id="969">
    <s id="969:1">以諸隨眠相續斷位勢力衰歇必住捨受。</s>
  </p>
  <p id="970">
    <s id="970:1">欲界既爾，上地云何？</s>
  </p>
  <p id="971">
    <s id="971:1">皆隨所應遍與自地自識俱起諸受相應。</s>
  </p>
  <p id="972">
    <s id="972:1">謂若地中具有四識彼一一識所起煩惱各遍自識諸受相應，若諸地中唯有意識即彼意識所起煩惱遍與意識識受相應。</s>
  </p>
  <p id="973">
    <s id="973:1">上諸地中識受多少如前已辯，故不別說。</s>
  </p>
  <p id="974">
    <s id="974:1">已辯煩惱諸受相應，</s>
  </p>
  <p id="975">
    <s id="975:1">今次復應辯隨煩惱。</s>
  </p>
  <p id="976">
    <s id="976:1">頌曰：諸隨煩惱中，嫉悔忿及惱，害恨憂俱起，慳喜受相應，諂誑及眠覆，通憂喜俱起，憍喜樂皆捨，餘四遍相應</s>
  </p>
  <p id="977">
    <s id="977:1">論曰：隨煩惱中嫉等六種，一切皆與憂根相應，以慼行轉唯意地故。</s>
  </p>
  <p id="978">
    <s id="978:1">慳喜相應，以歡行轉唯意地故。</s>
  </p>
  <p id="979">
    <s id="979:1">歡行轉者，慳相與貪極相似故。</s>
  </p>
  <p id="980">
    <s id="980:1">諂誑眠覆憂喜相應，歡慼行轉唯意地故。</s>
  </p>
  <p id="981">
    <s id="981:1">歡慼行者，謂或有時以歡喜心而行諂等，</s>
  </p>
  <p id="982">
    <s id="982:1">或時有以憂慼心行。</s>
  </p>
  <p id="983">
    <s id="983:1">憍喜樂相應，歡行唯意故，在第三靜慮與樂相應，</s>
  </p>
  <p id="984">
    <s id="984:1">若在下諸地與喜相應，</s>
  </p>
  <p id="985">
    <s id="985:1">此上所說諸隨煩惱一切皆與捨受相應，</s>
  </p>
  <p id="986">
    <s id="986:1">相續斷時皆住捨故，有通行在唯捨地故，捨於一切相應無遮，譬如無明遍相應故。</s>
  </p>
  <p id="987">
    <s id="987:1">餘無慚愧惛沈掉舉四皆遍與五受相應。</s>
  </p>
  <p id="988">
    <s id="988:1">前二是大不善地法攝故，後二是大煩惱地法攝故。</s>
  </p>
  <p id="989">
    <s id="989:1">所說煩惱隨煩惱中，有依異門，佛說為蓋。</s>
  </p>
  <p id="990">
    <s id="990:1">今次應辯，蓋相云何？</s>
  </p>
  <p id="991">
    <s id="991:1">頌曰：蓋五唯在欲，食治用同故，雖二立一蓋，障蘊故唯五</s>
  </p>
  <p id="992">
    <s id="992:1">論曰：佛於經中說蓋有五，一欲貪蓋，二瞋恚蓋，三惛眠蓋，四掉悔蓋，五疑蓋。</s>
  </p>
  <p id="993">
    <s id="993:1">此中所說惛掉及疑，為如欲貪瞋恚眠悔唯在欲界，通三界耶，應知此三亦唯在欲。</s>
  </p>
  <p id="994">
    <s id="994:1">以契經說如是五種純是圓滿不善聚故，色無色界無有不善，然此五種純不善故，唯在欲界非色無色。</s>
  </p>
  <p id="995">
    <s id="995:1">何故惛眠掉悔二蓋各有二體合立一耶？</s>
  </p>
  <p id="996">
    <s id="996:1">食治用同故合立一。食謂所食，亦名資糧。治謂能治，亦名非食。用謂事用，亦名功能。</s>
  </p>
  <p id="997">
    <s id="997:1">由此經中作如是說：惛眠雖二食非食同。</s>
  </p>
  <p id="998">
    <s id="998:1">何等名為惛眠蓋食？</s>
  </p>
  <p id="999">
    <s id="999:1">謂五種法，一[夢-夕+登]瞢，二不樂，三頻申，四食不平性，五心昧劣性。</s>
  </p>
  <p id="1000">
    <s id="1000:1">何等名為此蓋非食？謂光明想。</s>
  </p>
  <p id="1001">
    <s id="1001:1">如是二種事用亦同，謂俱能令心性沈昧。</s>
  </p>
  <p id="1002">
    <s id="1002:1">掉悔雖二食非食同。</s>
  </p>
  <p id="1003">
    <s id="1003:1">何等名為掉悔蓋食？</s>
  </p>
  <p id="1004">
    <s id="1004:1">謂四種法：</s>
  </p>
  <p id="1005">
    <s id="1005:1">一親里尋，</s>
  </p>
  <p id="1006">
    <s id="1006:1">二國土尋，</s>
  </p>
  <p id="1007">
    <s id="1007:1">三不死尋，</s>
  </p>
  <p id="1008">
    <s id="1008:1">四隨念昔種種所更戲笑歡娛承奉等事。</s>
  </p>
  <p id="1009">
    <s id="1009:1">何等名為此蓋非食？</s>
  </p>
  <p id="1010">
    <s id="1010:1">謂奢摩他。</s>
  </p>
  <p id="1011">
    <s id="1011:1">如是二種事用亦同，謂俱能令心不寂靜。</s>
  </p>
  <p id="1012">
    <s id="1012:1">由此說食治用同故惛眠掉悔二合為一。</s>
  </p>
  <p id="1013">
    <s id="1013:1">諸煩惱等皆有蓋義，何故如來唯說此五？</s>
  </p>
  <p id="1014">
    <s id="1014:1">唯此於五蘊能為勝障故，謂貪恚蓋能障戒蘊。</s>
  </p>
  <p id="1015">
    <s id="1015:1">惛沈睡眠能障慧蘊。</s>
  </p>
  <p id="1016">
    <s id="1016:1">掉舉惡作能障定蘊。</s>
  </p>
  <p id="1017">
    <s id="1017:1">定慧無故於四諦疑，疑故能令乃至解脫解脫智見皆不得起。故唯此五建立為蓋。</s>
  </p>
  <p id="1018">
    <s id="1018:1">若作如是解釋經意，掉悔理應惛眠前說：以必依定方有慧生，定障亦應先慧障故。</s>
  </p>
  <p id="1019">
    <s id="1019:1">依如是理，有餘師言：此五蓋中，惛眠掉悔如次能障定蘊慧蘊。</s>
  </p>
  <p id="1020">
    <s id="1020:1">由此契經作如是說：修等持者怖畏惛眠。</s>
  </p>
  <p id="1021">
    <s id="1021:1">修擇法者怖畏掉悔。</s>
  </p>
  <p id="1022">
    <s id="1022:1">有餘別說：唯立五因。</s>
  </p>
  <p id="1023">
    <s id="1023:1">彼說云何？</s>
  </p>
  <p id="1024">
    <s id="1024:1">謂在行位，先於色等種種境中取可愛憎二種相故。</s>
  </p>
  <p id="1025">
    <s id="1025:1">後在住位由先為因，便起欲貪瞋恚二蓋，此二能障將入定心。</s>
  </p>
  <p id="1026">
    <s id="1026:1">由此後時正入定位於止及觀不能正習，由此便起惛眠掉悔如其次第障奢摩他毘鉢舍那令不得起。</s>
  </p>
  <p id="1027">
    <s id="1027:1">由此於後出定位中思擇法時疑復為障，故建立蓋唯有此五。</s>
  </p>
  <p id="1028">
    <s id="1028:1">今應思擇，他界遍行</s>
  </p>
  <p id="1029">
    <s id="1029:1">及見滅道斷有漏緣諸惑於彼斷位不知彼所緣，知彼所緣時而彼不斷。</s>
  </p>
  <p id="1030">
    <s id="1030:1">如是諸惑斷由何因？</s>
  </p>
  <p id="1031">
    <s id="1031:1">非要遍知所緣故斷。</s>
  </p>
  <p id="1032">
    <s id="1032:1">若爾斷惑總由幾因？</s>
  </p>
  <p id="1033">
    <s id="1033:1">由四種因。</s>
  </p>
  <p id="1034">
    <s id="1034:1">何等為四？</s>
  </p>
  <p id="1035">
    <s id="1035:1">頌曰：遍知所緣故，斷彼能緣故，斷彼所緣故，對治起故斷</s>
  </p>
  <p id="1036">
    <s id="1036:1">論曰：且見所斷惑斷由前三因：一由遍知所緣故斷，謂見苦集斷自界緣。</s>
  </p>
  <p id="1037">
    <s id="1037:1">及見滅道斷無漏緣。</s>
  </p>
  <p id="1038">
    <s id="1038:1">二由斷彼能緣故斷，謂見苦集斷他界緣，以自界緣能緣於彼，能緣若斷彼隨斷故。</s>
  </p>
  <p id="1039">
    <s id="1039:1">三由斷彼所緣故斷，</s>
  </p>
  <p id="1040">
    <s id="1040:1">謂見滅道斷有漏緣。</s>
  </p>
  <p id="1041">
    <s id="1041:1">以無漏緣能為彼境所緣，若斷彼隨斷故。</s>
  </p>
  <p id="1042">
    <s id="1042:1">若修所斷惑斷由後一因，</s>
  </p>
  <p id="1043">
    <s id="1043:1">謂但由第四對治起故斷，以若此品對治道生則此品中諸惑頓斷。</s>
  </p>
  <p id="1044">
    <s id="1044:1">何品諸惑誰為對治？</s>
  </p>
  <p id="1045">
    <s id="1045:1">謂上上品所有諸惑，下下品道能為對治。至下下品所有諸惑，上上品道能為對治。</s>
  </p>
  <p id="1046">
    <s id="1046:1">如是義門後當廣辯。</s>
  </p>
  <p id="1047">
    <s id="1047:1">所言對治總有幾種？</s>
  </p>
  <p id="1048">
    <s id="1048:1">頌曰：對治有四種，謂斷持遠厭</s>
  </p>
  <p id="1049">
    <s id="1049:1">論曰：諸對治門總有四種：一斷對治，謂無間道，</s>
  </p>
  <p id="1050">
    <s id="1050:1">二持對治，謂此後道，由彼能持此斷得故。</s>
  </p>
  <p id="1051">
    <s id="1051:1">三遠分對治，謂解脫道後所有道，由彼道能令此所斷惑得更遠故。</s>
  </p>
  <p id="1052">
    <s id="1052:1">有餘師說：亦解脫道，以解脫道如彼能令此所斷惑得更遠故。</s>
  </p>
  <p id="1053">
    <s id="1053:1">四厭患對治，謂若有道見此界過失深生厭患。</s>
  </p>
  <p id="1054">
    <s id="1054:1">然此對治若欲善說：理實應為如是次第，一厭患對治，謂緣苦集起加行道。</s>
  </p>
  <p id="1055">
    <s id="1055:1">二斷對治，謂緣一切起無間道。</s>
  </p>
  <p id="1056">
    <s id="1056:1">三持對治，謂緣一切起解脫道。</s>
  </p>
  <p id="1057">
    <s id="1057:1">四遠分對治，謂緣一切起勝進道。</s>
  </p>
  <p id="1058">
    <s id="1058:1">諸惑永斷為定從何？</s>
  </p>
  <p id="1059">
    <s id="1059:1">頌曰：應知從所緣，可令諸惑斷，</s>
  </p>
  <p id="1060">
    <s id="1060:1">論曰：應知諸惑得永斷時，不可令其離相應法。</s>
  </p>
  <p id="1061">
    <s id="1061:1">但可令彼遠離所緣，令於所緣不復生故。</s>
  </p>
  <p id="1062">
    <s id="1062:1">斷未來惑理且可然，容令於境不復生故。</s>
  </p>
  <p id="1063">
    <s id="1063:1">過去諸惑云何說斷，若謂頌說從所緣言意顯遍知所緣故斷，此亦非理，不決定故。</s>
  </p>
  <p id="1064">
    <s id="1064:1">由此應說煩惱等斷定何所從，自相續中煩惱等斷由得斷故。</s>
  </p>
  <p id="1065">
    <s id="1065:1">他相續中諸煩惱等及一切色不染法斷，由能緣彼自相續中所有諸惑究竟斷故。</s>
  </p>
  <p id="1066">
    <s id="1066:1">所言遠分遠性有幾？</s>
  </p>
  <p id="1067">
    <s id="1067:1">頌曰：遠性有四種，謂相治處時，如大種尸羅，異方二世等</s>
  </p>
  <p id="1068">
    <s id="1068:1">論曰：傳說：遠性總有四種，</s>
  </p>
  <p id="1069">
    <s id="1069:1">一相遠性，如四大種，雖復俱在一聚中生以相異故亦名為遠。</s>
  </p>
  <p id="1070">
    <s id="1070:1">二治遠性，如持犯戒，雖復俱在一身中行以相治故亦名為遠。</s>
  </p>
  <p id="1071">
    <s id="1071:1">三處遠性，如東西海，雖復俱在一世界中方處隔故亦名為遠。</s>
  </p>
  <p id="1072">
    <s id="1072:1">四時遠性，如過未世，雖復俱依一法上立時分隔故。亦名為遠。</s>
  </p>
  <p id="1073">
    <s id="1073:1">望何說遠，望現在世。</s>
  </p>
  <p id="1074">
    <s id="1074:1">無間已滅及正生時與現相隣，如何名遠？</s>
  </p>
  <p id="1075">
    <s id="1075:1">由世性別故得遠名，非久曾當方得名遠。</s>
  </p>
  <p id="1076">
    <s id="1076:1">若爾現在亦應得遠名，以望去來世性亦別故。</s>
  </p>
  <p id="1077">
    <s id="1077:1">若謂去來法無作用離作用故名為遠者。</s>
  </p>
  <p id="1078">
    <s id="1078:1">諸無為法作用說無，云何名近？</s>
  </p>
  <p id="1079">
    <s id="1079:1">若謂由現遍得無為故名近者。</s>
  </p>
  <p id="1080">
    <s id="1080:1">去來二世例亦應然。</s>
  </p>
  <p id="1081">
    <s id="1081:1">虛空無為如何名近？</s>
  </p>
  <p id="1082">
    <s id="1082:1">若謂過未更互相望由隔現在故名為遠。</s>
  </p>
  <p id="1083">
    <s id="1083:1">現望二世俱極相隣，無為無隔故皆近者。</s>
  </p>
  <p id="1084">
    <s id="1084:1">則應去來隣現在世，相望有隔故具二名，不應一向說名為遠。</s>
  </p>
  <p id="1085">
    <s id="1085:1">若依正理應說去來離法自相故名為遠，未來未得法自相故。</s>
  </p>
  <p id="1086">
    <s id="1086:1">過去已捨法自相故，等言為明舉事未盡，前言惑斷由治道生。</s>
  </p>
  <p id="1087">
    <s id="1087:1">道勝進時所斷諸惑為再斷不？所得離繫有重得耶？</s>
  </p>
  <p id="1088">
    <s id="1088:1">頌曰：諸惑無再斷，離繫有重得，謂治生得果，練根六時中</s>
  </p>
  <p id="1089">
    <s id="1089:1">論曰：諸惑若得彼能斷道，即由彼道此惑頓斷，必無後時再斷惑義，</s>
  </p>
  <p id="1090">
    <s id="1090:1">所得離繫雖無隨道漸勝進理，而道進時，容有重起，彼勝得義，所言重得總有幾時，總有六時。何等為六？</s>
  </p>
  <p id="1091">
    <s id="1091:1">謂治道起得果練根，治道起時，謂解脫道。</s>
  </p>
  <p id="1092">
    <s id="1092:1">得果時者，謂得預流一來不還阿羅漢果。</s>
  </p>
  <p id="1093">
    <s id="1093:1">練根時者，謂轉根時。</s>
  </p>
  <p id="1094">
    <s id="1094:1">此六時中諸惑離繫隨道勝進重起勝得。</s>
  </p>
  <p id="1095">
    <s id="1095:1">然諸離繫隨應當知，有具六時起勝得者，乃至亦有唯具二時。</s>
  </p>
  <p id="1096">
    <s id="1096:1">謂欲界繫見四諦斷及色無色見三諦斷所有離繫具六時得。</s>
  </p>
  <p id="1097">
    <s id="1097:1">色無色界見道諦斷所有離繫唯五時得，由治生時即得果故，不應於此分為二時。</s>
  </p>
  <p id="1098">
    <s id="1098:1">欲界修斷五品離繫亦五時得，除預流果，</s>
  </p>
  <p id="1099">
    <s id="1099:1">第六離繫唯四時得，謂於前五又除一時，得果治生時無異故，</s>
  </p>
  <p id="1100">
    <s id="1100:1">第七八品亦四時得，得果四中除前二故，</s>
  </p>
  <p id="1101">
    <s id="1101:1">第九離繫唯三時得，謂於前四又除一時，亦治生時即得果故。</s>
  </p>
  <p id="1102">
    <s id="1102:1">色無色界修所斷中，唯除有頂第九離繫，所餘離繫亦三時得，得果四中除前三故，</s>
  </p>
  <p id="1103">
    <s id="1103:1">有頂第九唯二時得，謂前三內又除一時，亦治生時即得果故，</s>
  </p>
  <p id="1104">
    <s id="1104:1">如是且說容有理說：以利根者前諸位中一一皆除練根得故，</s>
  </p>
  <p id="1105">
    <s id="1105:1">諸有超越入聖道者隨應有除預流等故。</s>
  </p>
  <p id="1106">
    <s id="1106:1">即諸離繫彼彼位中得遍知名。</s>
  </p>
  <p id="1107">
    <s id="1107:1">遍知有二，</s>
  </p>
  <p id="1108">
    <s id="1108:1">一智遍知，二斷遍知。</s>
  </p>
  <p id="1109">
    <s id="1109:1">智遍知者，謂無漏智。</s>
  </p>
  <p id="1110">
    <s id="1110:1">斷遍知者，謂即諸斷。此於果上立因名故，</s>
  </p>
  <p id="1111">
    <s id="1111:1">為一切斷立一遍知，</s>
  </p>
  <p id="1112">
    <s id="1112:1">不爾，</s>
  </p>
  <p id="1113">
    <s id="1113:1">云何？</s>
  </p>
  <p id="1114">
    <s id="1114:1">頌曰：斷遍知有九，欲初二斷一，二各一合三，上界三亦爾，餘五順下分，色一切斷三</s>
  </p>
  <p id="1115">
    <s id="1115:1">論曰：諸斷總立九種遍知，謂三界繫見諦所斷煩惱等斷立六遍知。所餘三界修道所斷煩惱等斷立三遍知。</s>
  </p>
  <p id="1116">
    <s id="1116:1">且三界繫見諦所斷煩惱等斷立六云何？</s>
  </p>
  <p id="1117">
    <s id="1117:1">謂欲界繫初二部斷立一遍知，</s>
  </p>
  <p id="1118">
    <s id="1118:1">初二部言即顯見苦見集所斷。</s>
  </p>
  <p id="1119">
    <s id="1119:1">次二部斷各立一遍知，</s>
  </p>
  <p id="1120">
    <s id="1120:1">次二部言顯見滅道斷。</s>
  </p>
  <p id="1121">
    <s id="1121:1">如是欲界見諦所斷煩惱等斷立三遍知。</s>
  </p>
  <p id="1122">
    <s id="1122:1">如欲界三上界亦爾，謂色無色二界所繫，亦初二斷一二各一合三。</s>
  </p>
  <p id="1123">
    <s id="1123:1">是見苦集</s>
  </p>
  <p id="1124">
    <s id="1124:1">見滅</s>
  </p>
  <p id="1125">
    <s id="1125:1">見道所斷法斷合立三義。</s>
  </p>
  <p id="1126">
    <s id="1126:1">如是名為三界見諦所斷法斷六種遍知。</s>
  </p>
  <p id="1127">
    <s id="1127:1">餘三界繫修道所斷煩惱等斷立三云何？</s>
  </p>
  <p id="1128">
    <s id="1128:1">謂欲界繫修道所斷煩惱等斷立一遍知，應知即是五順下分結盡遍知，并前立故。</s>
  </p>
  <p id="1129">
    <s id="1129:1">色界所繫修道所斷煩惱等斷立一遍知。</s>
  </p>
  <p id="1130">
    <s id="1130:1">應知此即是色愛盡遍知。</s>
  </p>
  <p id="1131">
    <s id="1131:1">無色界繫修道所斷煩惱等斷立一遍知，即一切結永盡遍知，此亦并前合立一故。如是名為三界修道所斷法斷三種遍知。</s>
  </p>
  <p id="1132">
    <s id="1132:1">以何因緣色無色界修道所斷煩惱等斷別立遍知非見所斷？</s>
  </p>
  <p id="1133">
    <s id="1133:1">以修所斷治不同故。</s>
  </p>
  <p id="1134">
    <s id="1134:1">如是所立九種遍知。</s>
  </p>
  <p id="1135">
    <s id="1135:1">應辯於中幾何道果？</s>
  </p>
  <p id="1136">
    <s id="1136:1">頌曰：於中忍果六，餘三是智果，未至果一切，根本五或八，無色邊果一，三根本亦爾，俗果二聖九，法智三類二，法智品果六，類智品果五</s>
  </p>
  <p id="1137">
    <s id="1137:1">論曰：於此九中且應先辯與忍智道為果差別，忍果有六，謂三界繫見斷法斷六種遍知。</s>
  </p>
  <p id="1138">
    <s id="1138:1">智果有三，謂順下分色愛一切結盡遍知，由此三遍知是修道果故。</s>
  </p>
  <p id="1139">
    <s id="1139:1">如何忍果說為遍知？</s>
  </p>
  <p id="1140">
    <s id="1140:1">諸忍皆是智眷屬故，</s>
  </p>
  <p id="1141">
    <s id="1141:1">如王眷屬假立王名，或忍與智同一果故。</s>
  </p>
  <p id="1142">
    <s id="1142:1">今次應辯與靜慮地眷屬根本為果差別，未至靜慮果具有九。</s>
  </p>
  <p id="1143">
    <s id="1143:1">謂此為依能斷三界見修所斷煩惱等故。</s>
  </p>
  <p id="1144">
    <s id="1144:1">根本靜慮果五或八。所言五者。毘婆沙師說：根本地唯能永斷色無色攝煩惱等故。欲界所繫煩惱等斷彼唯許是未至果故。</s>
  </p>
  <p id="1145">
    <s id="1145:1">所言八者，尊者妙音說：根本地亦與欲界諸煩惱等為斷對治，諸有先離欲界染者，依根本地入見諦時，於欲界繫見斷法斷許別道引無漏得故。由此亦是彼見道果。</s>
  </p>
  <p id="1146">
    <s id="1146:1">除順下分結盡遍知，以彼唯是未至果故，無容修彼斷對治故。</s>
  </p>
  <p id="1147">
    <s id="1147:1">中間靜慮如根本說。</s>
  </p>
  <p id="1148">
    <s id="1148:1">今次應辯與無色地眷屬根本為果差別，</s>
  </p>
  <p id="1149">
    <s id="1149:1">無色邊地果唯有一。謂依空處近分地道得色愛盡遍知果故。</s>
  </p>
  <p id="1150">
    <s id="1150:1">前三根本果亦唯一，謂依無色前三根本得一切盡遍知果故。</s>
  </p>
  <p id="1151">
    <s id="1151:1">今次應辯與世俗道及諸聖道為果差別，俗道果二。</s>
  </p>
  <p id="1152">
    <s id="1152:1">謂俗道力唯能獲得順下分盡及色愛盡遍知果故。聖道果九，謂聖道力遍能永斷三界法故。</s>
  </p>
  <p id="1153">
    <s id="1153:1">今次應辯與法類智為果差別。</s>
  </p>
  <p id="1154">
    <s id="1154:1">法智果三，謂法智力能斷三界修所斷故得後三果。</s>
  </p>
  <p id="1155">
    <s id="1155:1">類智果二，謂類智力但能永斷色無色界修所斷故，得後二果。</s>
  </p>
  <p id="1156">
    <s id="1156:1">今次應辯與法類智同品諸道為果差別，法智品果六，</s>
  </p>
  <p id="1157">
    <s id="1157:1">謂即是前法智法忍所得六果。</s>
  </p>
  <p id="1158">
    <s id="1158:1">類智品果五，謂即是前類智類忍所得五果。</s>
  </p>
  <p id="1159">
    <s id="1159:1">品言通攝智及忍故。</s>
  </p>
  <p id="1160">
    <s id="1160:1">何故一一斷不別立遍知？</s>
  </p>
  <p id="1161">
    <s id="1161:1">唯就如前九位建立。</s>
  </p>
  <p id="1162">
    <s id="1162:1">頌曰：得無漏斷得，及缺第一有，滅雙因越界，故立九遍知</s>
  </p>
  <p id="1163">
    <s id="1163:1">論曰：有漏法斷雖多體位，而四緣故立九遍知，且由三緣立六忍果。</s>
  </p>
  <p id="1164">
    <s id="1164:1">謂得無漏離繫得故，缺有頂故，滅雙因故，諸斷要具如是三緣立遍知名，闕則不爾。如異生位有滅雙因無無漏斷得，未缺有頂故，雖亦得斷不名遍知。</s>
  </p>
  <p id="1165">
    <s id="1165:1">若聖位中從入見諦，</s>
  </p>
  <p id="1166">
    <s id="1166:1">至苦類忍現行以前，雖有已得無漏斷得，</s>
  </p>
  <p id="1167">
    <s id="1167:1">未缺有頂未滅雙因，</s>
  </p>
  <p id="1168">
    <s id="1168:1">至苦類智集法忍位，雖亦缺有頂猶未滅雙因，</s>
  </p>
  <p id="1169">
    <s id="1169:1">未滅見集斷諸遍行因故，</s>
  </p>
  <p id="1170">
    <s id="1170:1">至後法智類智位中諸所得斷，三緣具故，</s>
  </p>
  <p id="1171">
    <s id="1171:1">於一一位建立遍知，具由四緣立三智果。</s>
  </p>
  <p id="1172">
    <s id="1172:1">謂於前三加越界故，言越界者，謂此界中煩惱等法皆全離故。</s>
  </p>
  <p id="1173">
    <s id="1173:1">有立離俱繫亦是一緣故。</s>
  </p>
  <p id="1174">
    <s id="1174:1">立遍知緣總有五種，離俱繫者，謂此雖斷未立遍知，要離所餘緣此境，或方可建立。</s>
  </p>
  <p id="1175">
    <s id="1175:1">此離俱繫與滅雙因及越界緣，用無別故，雖義有異而不別說：雖諸越界位皆滅雙因而滅雙因時非皆越界故，滅雙因外別立越界緣，滅三地雙因未立遍知故。</s>
  </p>
  <p id="1176">
    <s id="1176:1">誰成就幾遍知？</s>
  </p>
  <p id="1177">
    <s id="1177:1">頌曰：住見諦位無，或成一至五，修成六一二，無學唯成一</s>
  </p>
  <p id="1178">
    <s id="1178:1">論曰：異生定無成遍知理。</s>
  </p>
  <p id="1179">
    <s id="1179:1">若諸聖者住見諦位，從初乃至集法忍時，於諸遍知亦未成就。</s>
  </p>
  <p id="1180">
    <s id="1180:1">至集法智集類忍時唯成就一，至集類智滅法忍時便成就二。</s>
  </p>
  <p id="1181">
    <s id="1181:1">至滅法智滅類忍時便成就三。</s>
  </p>
  <p id="1182">
    <s id="1182:1">至滅類智道法忍時便成就四。</s>
  </p>
  <p id="1183">
    <s id="1183:1">至道法智道類忍時便成就五。</s>
  </p>
  <p id="1184">
    <s id="1184:1">住修道位道類智為初，乃至未得全離欲界染及離欲退皆成就六，</s>
  </p>
  <p id="1185">
    <s id="1185:1">至全離欲色愛未盡，</s>
  </p>
  <p id="1186">
    <s id="1186:1">或先離欲從道類智未起色盡勝果道前，唯成一遍知，謂順下分盡。</s>
  </p>
  <p id="1187">
    <s id="1187:1">從色愛盡及無學位起色纏退亦一如前。</s>
  </p>
  <p id="1188">
    <s id="1188:1">有色愛者從色愛永盡，先離色者從起色盡道，</s>
  </p>
  <p id="1189">
    <s id="1189:1">至未全離無色愛前成下分盡色愛盡二，從無學退起無色纏成二遍知，名如前說。</s>
  </p>
  <p id="1190">
    <s id="1190:1">住無學位唯成就一，謂一切結永盡遍知。</s>
  </p>
  <p id="1191">
    <s id="1191:1">何緣不還阿羅漢果總集諸斷立一遍知？</s>
  </p>
  <p id="1192">
    <s id="1192:1">頌曰：越界得果故，二處集遍知</s>
  </p>
  <p id="1193">
    <s id="1193:1">論曰：具二緣故，於一切斷總集建立為一遍知。</s>
  </p>
  <p id="1194">
    <s id="1194:1">一者越界，二者得果，唯彼兩位具足二緣。</s>
  </p>
  <p id="1195">
    <s id="1195:1">故彼遍知總集為一。</s>
  </p>
  <p id="1196">
    <s id="1196:1">誰捨誰得幾種遍知？</s>
  </p>
  <p id="1197">
    <s id="1197:1">頌曰：捨一二五六，得亦然除五</s>
  </p>
  <p id="1198">
    <s id="1198:1">論曰：言捨一者，謂從無學及色愛盡全離欲退。</s>
  </p>
  <p id="1199">
    <s id="1199:1">言捨二者，謂諸不還從色愛盡起欲纏退，及彼獲得阿羅漢時。</s>
  </p>
  <p id="1200">
    <s id="1200:1">言捨五者，謂先離欲後入見諦道類智時，</s>
  </p>
  <p id="1201">
    <s id="1201:1">得下分盡捨前五故。</s>
  </p>
  <p id="1202">
    <s id="1202:1">言捨六者，謂未離欲所有聖者得離欲時。</s>
  </p>
  <p id="1203">
    <s id="1203:1">得亦然者，謂有得一得二得六，唯除得五。</s>
  </p>
  <p id="1204">
    <s id="1204:1">言得一者，謂得未得，及從無學起色纏退。</s>
  </p>
  <p id="1205">
    <s id="1205:1">言得二者，謂從無學起無色界諸纏退時，</s>
  </p>
  <p id="1206">
    <s id="1206:1">言得六者，謂退不還。</s>
  </p>
  <p id="1207">
    <s id="1207:1">因辯隨眠分別斷竟。</s>
  </p>
  <p id="1208">
    <s id="1208:1">說一切有部俱舍論卷第二十一</s>
  </p>
</text>
