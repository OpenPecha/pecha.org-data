<?xml version='1.0' encoding='utf-8'?>
<text>
  <p id="1">
    <s id="1:1">《阿毘達磨俱舍論》 </s>
  </p>
  <p id="2">
    <s id="2:1">世親造，玄奘譯</s>
  </p>
  <p id="3">
    <s id="3:1">分別定品第八之一</s>
  </p>
  <p id="4">
    <s id="4:1">已說諸智所成功德，</s>
  </p>
  <p id="5">
    <s id="5:1">餘性功德今次當辯，</s>
  </p>
  <p id="6">
    <s id="6:1">於中先辯所依止定，且諸定內靜慮云何？</s>
  </p>
  <p id="7">
    <s id="7:1">頌曰：靜慮四各二，於中生已說，定謂善一境，并伴五蘊性，初具伺喜樂，後漸離前支</s>
  </p>
  <p id="8">
    <s id="8:1">論曰：一切功德多依靜慮，故應先辯靜慮差別。</s>
  </p>
  <p id="9">
    <s id="9:1">此總有四種，謂初二三四，</s>
  </p>
  <p id="10">
    <s id="10:1">四各有二，謂定及生，生靜慮體世品已說，</s>
  </p>
  <p id="11">
    <s id="11:1">謂第四八，前三各三，</s>
  </p>
  <p id="12">
    <s id="12:1">定靜慮體總而言之是善性攝心一境性，以善等持為自性故。</s>
  </p>
  <p id="13">
    <s id="13:1">若并助伴五蘊為性。</s>
  </p>
  <p id="14">
    <s id="14:1">何名一境性，</s>
  </p>
  <p id="15">
    <s id="15:1">謂專一所緣。</s>
  </p>
  <p id="16">
    <s id="16:1">若爾即心專一境位，依之建立三摩地名，不應別有餘心所法，</s>
  </p>
  <p id="17">
    <s id="17:1">別法令心於一境轉名三摩地非體即心。</s>
  </p>
  <p id="18">
    <s id="18:1">豈不諸心剎那滅故皆一境轉，何用等持，若謂令心於第二念不散亂故須有等持，則於相應等持無用，</s>
  </p>
  <p id="19">
    <s id="19:1">又由此故三摩地成，寧不即由斯心於一境轉，</s>
  </p>
  <p id="20">
    <s id="20:1">又三摩地是大地法，應一切心皆一境轉。</s>
  </p>
  <p id="21">
    <s id="21:1">不爾，餘品等持劣故。</s>
  </p>
  <p id="22">
    <s id="22:1">有餘師說：即心一境相續轉時名三摩地，</s>
  </p>
  <p id="23">
    <s id="23:1">契經說此為增上心學故，心清淨最勝即四靜慮故。</s>
  </p>
  <p id="24">
    <s id="24:1">依何義故立靜慮名？</s>
  </p>
  <p id="25">
    <s id="25:1">由此寂靜能審慮故，審慮即是實了知義，如說心在定能如實了知，審慮義中置地界故，此宗審慮以慧為體。</s>
  </p>
  <p id="26">
    <s id="26:1">若爾諸等持皆應名靜慮。</s>
  </p>
  <p id="27">
    <s id="27:1">不爾，唯勝方立此名，如世間言發光名日，非螢燭等亦得日名。</s>
  </p>
  <p id="28">
    <s id="28:1">靜慮如何獨名為勝？</s>
  </p>
  <p id="29">
    <s id="29:1">諸等持內唯此攝支，</s>
  </p>
  <p id="30">
    <s id="30:1">止觀均行最能審慮，得現法樂住及樂通行名，故此等持獨名靜慮。</s>
  </p>
  <p id="31">
    <s id="31:1">若爾染污寧得此名？</s>
  </p>
  <p id="32">
    <s id="32:1">由彼亦能邪審慮故，</s>
  </p>
  <p id="33">
    <s id="33:1">是則應有太過之失。</s>
  </p>
  <p id="34">
    <s id="34:1">無太過失，要相似中方立名故，如敗種等。</s>
  </p>
  <p id="35">
    <s id="35:1">世尊亦說有惡靜慮。</s>
  </p>
  <p id="36">
    <s id="36:1">若一境性是靜慮體，依何相立初二三四？</s>
  </p>
  <p id="37">
    <s id="37:1">具伺喜樂建立為初。</s>
  </p>
  <p id="38">
    <s id="38:1">由此已明亦具尋義，必俱行故，如煙與火，非伺有喜樂而不與尋俱。</s>
  </p>
  <p id="39">
    <s id="39:1">漸離前支立二三四，離伺有二，</s>
  </p>
  <p id="40">
    <s id="40:1">離二有樂，</s>
  </p>
  <p id="41">
    <s id="41:1">具離三種，如其次第，故一境性分為四種。</s>
  </p>
  <p id="42">
    <s id="42:1">已辯靜慮，無色云何？</s>
  </p>
  <p id="43">
    <s id="43:1">頌曰：無色亦如是，四蘊離下地，并上三近分，總名除色想，無色謂無色，後色起從心，空無邊等三，名從加行立，非想非非想，昧劣故立名</s>
  </p>
  <p id="44">
    <s id="44:1">論曰：此與靜慮數自性同，謂四各二。</s>
  </p>
  <p id="45">
    <s id="45:1">生如前說，即世品說由生有四，</s>
  </p>
  <p id="46">
    <s id="46:1">定無色體總而言之，亦善性攝心一境性，依此故說亦如是言。</s>
  </p>
  <p id="47">
    <s id="47:1">然助伴中此除色蘊，無色無有隨轉色故，雖一境性體相無差。</s>
  </p>
  <p id="48">
    <s id="48:1">離下地生故分四種，謂若已離第四靜慮生立空無邊處，</s>
  </p>
  <p id="49">
    <s id="49:1">乃至已離無所有處生，</s>
  </p>
  <p id="50">
    <s id="50:1">立非想非非想處。</s>
  </p>
  <p id="51">
    <s id="51:1">離名何義？</s>
  </p>
  <p id="52">
    <s id="52:1">謂由此道解脫下地惑，是離下染義。</s>
  </p>
  <p id="53">
    <s id="53:1">即此四根本并上三近分，總說名為除去色想，空處近分未得此名，</s>
  </p>
  <p id="54">
    <s id="54:1">緣下地色起色想故，</s>
  </p>
  <p id="55">
    <s id="55:1">皆無色故立無色名，此因不成，許有色故。</s>
  </p>
  <p id="56">
    <s id="56:1">若爾何故立無色名，由彼色微故名無色，如微黃物亦名無黃。</s>
  </p>
  <p id="57">
    <s id="57:1">許彼界中色有何相若彼唯有身語律儀，身語既無，律儀寧有？</s>
  </p>
  <p id="58">
    <s id="58:1">又無大種何有造色，</s>
  </p>
  <p id="59">
    <s id="59:1">若謂如有無漏律儀。</s>
  </p>
  <p id="60">
    <s id="60:1">不爾，無漏依有漏大種故，又彼定中亦遮有故。</s>
  </p>
  <p id="61">
    <s id="61:1">若許於彼有色根身。</s>
  </p>
  <p id="62">
    <s id="62:1">如何可言彼色微少？</s>
  </p>
  <p id="63">
    <s id="63:1">若謂於彼身量小故水細蟲極微亦應名無色，亦身量小不可見故。</s>
  </p>
  <p id="64">
    <s id="64:1">若謂彼身極清妙故中有色界應名無色。</s>
  </p>
  <p id="65">
    <s id="65:1">若謂彼身清妙中極應唯有頂得無色名，</s>
  </p>
  <p id="66">
    <s id="66:1">如定生身有勝劣故，</s>
  </p>
  <p id="67">
    <s id="67:1">又生靜慮所有色身非下地根所能取故，與彼何異不名無色。</s>
  </p>
  <p id="68">
    <s id="68:1">若謂欲色隨義立名無色不然。</s>
  </p>
  <p id="69">
    <s id="69:1">此有何理？</s>
  </p>
  <p id="70">
    <s id="70:1">若謂經說壽煖合故，又說名色與識相依如二蘆束相依住故，又說名色識為緣故。</s>
  </p>
  <p id="71">
    <s id="71:1">又遮離色乃至離行識有來有去故，由此無色有色理成。</s>
  </p>
  <p id="72">
    <s id="72:1">此證不成，應審思故。</s>
  </p>
  <p id="73">
    <s id="73:1">謂所引教應共審思且契經言壽煖合者，為約一切界，為約欲界說，</s>
  </p>
  <p id="74">
    <s id="74:1">名色與識相依住者，為約一切界，為約欲色說，所說名色識為緣者，</s>
  </p>
  <p id="75">
    <s id="75:1">為說一切識皆為名色緣，</s>
  </p>
  <p id="76">
    <s id="76:1">為說名色生無不緣於識，</s>
  </p>
  <p id="77">
    <s id="77:1">遮離色至行識有來去者，為遮隨離一，為遮離一切，</s>
  </p>
  <p id="78">
    <s id="78:1">若謂契經言無簡別不應於此更致審思，此說不然，太過失故。</s>
  </p>
  <p id="79">
    <s id="79:1">謂應外煖亦與壽合。</s>
  </p>
  <p id="80">
    <s id="80:1">又應外名色依識識為緣。</s>
  </p>
  <p id="81">
    <s id="81:1">又說四食如四識住，色無色界應有段食，</s>
  </p>
  <p id="82">
    <s id="82:1">若謂經說有一類天超段食故，又說彼天喜為食故，無斯過者，</s>
  </p>
  <p id="83">
    <s id="83:1">則無色界不應有色，契經說彼出離色故。</s>
  </p>
  <p id="84">
    <s id="84:1">又契經言：無色解脫最為寂靜，超諸色故。</s>
  </p>
  <p id="85">
    <s id="85:1">又契經說：無色有情一切色想皆超越故。</s>
  </p>
  <p id="86">
    <s id="86:1">若無色界實有色者，定應彼色自相可知，如何可言超色想等。</s>
  </p>
  <p id="87">
    <s id="87:1">若謂觀下?色故說，則於段食亦應許然。</s>
  </p>
  <p id="88">
    <s id="88:1">又諸靜慮超下麁色，亦應可說出離色言，是則亦應名無色界。</s>
  </p>
  <p id="89">
    <s id="89:1">又亦應說出離受等，彼亦超下麁受等故，經既不說。</s>
  </p>
  <p id="90">
    <s id="90:1">知無色中遍超色類非超受等，由此定知，彼界無色。</s>
  </p>
  <p id="91">
    <s id="91:1">然契經中說有不出有者，於自地有不能出故，非遍出故，非永出故。</s>
  </p>
  <p id="92">
    <s id="92:1">又薄伽梵於靜慮中說有色類乃至識類。</s>
  </p>
  <p id="93">
    <s id="93:1">於無色中說有受類乃至識類，不說有色。</s>
  </p>
  <p id="94">
    <s id="94:1">若無色中實有色者，何不如靜慮說有色類言？</s>
  </p>
  <p id="95">
    <s id="95:1">故所立因無不成過，在彼多劫色相續斷，後歿生下色從何生？</s>
  </p>
  <p id="96">
    <s id="96:1">此從心生非從色起，謂昔所起色異熟因熏習在心功能今熟，是故今色從彼心生。</s>
  </p>
  <p id="97">
    <s id="97:1">彼無色身心依何轉？</s>
  </p>
  <p id="98">
    <s id="98:1">離身何不轉，下曾不見故。</s>
  </p>
  <p id="99">
    <s id="99:1">色界無段食身復依何轉？</s>
  </p>
  <p id="100">
    <s id="100:1">下亦不見身離段食轉故，又先說彼心轉所依，</s>
  </p>
  <p id="101">
    <s id="101:1">已釋總名。</s>
  </p>
  <p id="102">
    <s id="102:1">空無邊等從緣空等得別名[＊]耶？</s>
  </p>
  <p id="103">
    <s id="103:1">不爾。</s>
  </p>
  <p id="104">
    <s id="104:1">云何？</s>
  </p>
  <p id="105">
    <s id="105:1">下三無色如其次第修加行時思無邊空及無邊識無所有故建立三名。</s>
  </p>
  <p id="106">
    <s id="106:1">立第四名由想昧劣，謂無明勝想得非想名，有昧劣想故名非非想，</s>
  </p>
  <p id="107">
    <s id="107:1">雖加行時亦作是念諸想如病如箭如癰，</s>
  </p>
  <p id="108">
    <s id="108:1">若想全無便同癡闇，</s>
  </p>
  <p id="109">
    <s id="109:1">唯有非想非非想中與上相違寂靜美妙，而不就此加行立名，以若詰言何緣加行作如是念，必應答言以於彼處想昧劣故，由此昧劣故，是立名正因。</s>
  </p>
  <p id="110">
    <s id="110:1">已辯無色，云何等至？</s>
  </p>
  <p id="111">
    <s id="111:1">頌曰：此本等至八，前七各有三，謂味淨無漏，後味淨二種，味謂愛相應，淨謂世間善，此即所味著，無漏謂出世</s>
  </p>
  <p id="112">
    <s id="112:1">論曰：此上所辨靜慮無色，根本等至總有八種。</s>
  </p>
  <p id="113">
    <s id="113:1">於中前七各具有三。</s>
  </p>
  <p id="114">
    <s id="114:1">有頂等至唯有二種，此地昧劣無無漏故，</s>
  </p>
  <p id="115">
    <s id="115:1">初味等至，謂愛相應，愛能味著故名為味，彼相應故此得味名。</s>
  </p>
  <p id="116">
    <s id="116:1">淨等至名目世善定，與無貪等諸白淨法相應起故，此得淨名。</s>
  </p>
  <p id="117">
    <s id="117:1">即味相應所味著境。</s>
  </p>
  <p id="118">
    <s id="118:1">此無間滅彼味定生，緣過去淨深生味著，</s>
  </p>
  <p id="119">
    <s id="119:1">爾時雖名出所味定，</s>
  </p>
  <p id="120">
    <s id="120:1">於能味定得名為入。</s>
  </p>
  <p id="121">
    <s id="121:1">無漏定者，謂出世定，愛不緣故非所味著，如是所說八等至中靜慮攝支，非諸無色，於四靜慮各有幾支？</s>
  </p>
  <p id="122">
    <s id="122:1">頌曰：靜慮初五支，尋伺喜樂定，第二有四支，內淨喜樂定，第三具五支，捨念慧樂定，第四有四支，捨念中受定</s>
  </p>
  <p id="123">
    <s id="123:1">論曰：唯淨無漏四靜慮中初具五支：</s>
  </p>
  <p id="124">
    <s id="124:1">一尋二伺三喜四樂五等持，此中等持頌說為定。</s>
  </p>
  <p id="125">
    <s id="125:1">等持與定名異體同，故契經說心定等定名正等持，此亦名為心一境性，義如前釋，傳說：唯定是靜慮亦靜慮支，餘四支是靜慮支非靜慮。</s>
  </p>
  <p id="126">
    <s id="126:1">如實義者如四支軍，餘靜慮支應知亦爾。</s>
  </p>
  <p id="127">
    <s id="127:1">第二靜慮唯有四支，一內等淨二喜三樂四等持。</s>
  </p>
  <p id="128">
    <s id="128:1">第三靜慮具有五支，一行捨二正念三正慧四受樂五等持。</s>
  </p>
  <p id="129">
    <s id="129:1">第四靜慮唯有四支，</s>
  </p>
  <p id="130">
    <s id="130:1">一行捨清淨二念清淨三非苦樂受四等持。</s>
  </p>
  <p id="131">
    <s id="131:1">靜慮支名既有十八，</s>
  </p>
  <p id="132">
    <s id="132:1">於中實事總有幾種？</s>
  </p>
  <p id="133">
    <s id="133:1">頌曰：此實事十一，初二樂輕安，內淨即信根，喜即是喜受</s>
  </p>
  <p id="134">
    <s id="134:1">論曰：此支實事唯有十一，謂初五支即五實事，</s>
  </p>
  <p id="135">
    <s id="135:1">第二靜慮三支如前，增內淨支足前為六，</s>
  </p>
  <p id="136">
    <s id="136:1">第三靜慮等持如前，增餘四支足前為十，</s>
  </p>
  <p id="137">
    <s id="137:1">第四靜慮三支如前，增非苦樂支足前為十一。</s>
  </p>
  <p id="138">
    <s id="138:1">由此故說：有是初支非第二支，</s>
  </p>
  <p id="139">
    <s id="139:1">應作四句：</s>
  </p>
  <p id="140">
    <s id="140:1">第一句謂尋伺，</s>
  </p>
  <p id="141">
    <s id="141:1">第二句謂內淨，</s>
  </p>
  <p id="142">
    <s id="142:1">第三句謂喜樂等持，</s>
  </p>
  <p id="143">
    <s id="143:1">第四句，謂除前餘法。</s>
  </p>
  <p id="144">
    <s id="144:1">餘支相對如理應思。</s>
  </p>
  <p id="145">
    <s id="145:1">何故第三說增樂受？</s>
  </p>
  <p id="146">
    <s id="146:1">由初二樂輕安攝故，</s>
  </p>
  <p id="147">
    <s id="147:1">何理為證知是輕安？</s>
  </p>
  <p id="148">
    <s id="148:1">初二定中無樂根故，</s>
  </p>
  <p id="149">
    <s id="149:1">非初二定有身受樂，正在定中無五識故。</s>
  </p>
  <p id="150">
    <s id="150:1">亦無心受樂，以說有喜故，</s>
  </p>
  <p id="151">
    <s id="151:1">喜即喜受，無一心中二受俱行故。</s>
  </p>
  <p id="152">
    <s id="152:1">無樂受不可喜樂更互現前，說具五支及四支故。</s>
  </p>
  <p id="153">
    <s id="153:1">有說：無有心受樂根，三靜慮中說樂支者，皆是身受所攝樂根。</s>
  </p>
  <p id="154">
    <s id="154:1">若爾何故有契經說云何樂根謂順樂觸力所引生身心樂受。</s>
  </p>
  <p id="155">
    <s id="155:1">有餘於此增益心言，諸部經中唯說身故。</s>
  </p>
  <p id="156">
    <s id="156:1">又第三定所立樂支，契經自說為身所受樂故。</s>
  </p>
  <p id="157">
    <s id="157:1">若謂於此說意為身此說身名為有何德？</s>
  </p>
  <p id="158">
    <s id="158:1">又第四定輕安倍增而不說彼有樂支故。</s>
  </p>
  <p id="159">
    <s id="159:1">若謂輕安要順樂受方名為樂，第三靜慮輕安順樂應是樂支，</s>
  </p>
  <p id="160">
    <s id="160:1">若謂彼輕安為行捨所損，</s>
  </p>
  <p id="161">
    <s id="161:1">不爾，行捨增輕安故。又彼輕安勝前二故。</s>
  </p>
  <p id="162">
    <s id="162:1">又契經說：若於爾時諸聖弟子於離生喜身作證具足住，彼於爾時已斷五法修習五法皆得圓滿。廣說乃至，何等名為所修五法，一歡二喜三輕安四樂五三摩地此經輕安與樂別說故初二樂非即輕安。</s>
  </p>
  <p id="163">
    <s id="163:1">若言定中寧有身識有亦無失，</s>
  </p>
  <p id="164">
    <s id="164:1">許在定中有輕安風勝定所起順生樂受遍觸身故。</s>
  </p>
  <p id="165">
    <s id="165:1">若謂外散故應失壞定者，</s>
  </p>
  <p id="166">
    <s id="166:1">無如是失，此輕安風從勝定生引內身樂還能順起三摩地故。</s>
  </p>
  <p id="167">
    <s id="167:1">若謂起身識應名出定者，</s>
  </p>
  <p id="168">
    <s id="168:1">此難不然，由前因故。</s>
  </p>
  <p id="169">
    <s id="169:1">若謂依止欲界身根不應得生色界觸識，</s>
  </p>
  <p id="170">
    <s id="170:1">緣輕安識許生無過，</s>
  </p>
  <p id="171">
    <s id="171:1">若爾正在無漏定中觸及身識應成無漏，勿所立支少分有漏少分無漏成違理失，</s>
  </p>
  <p id="172">
    <s id="172:1">無違理失，所以者何？許說身輕安是覺支攝故。</s>
  </p>
  <p id="173">
    <s id="173:1">若謂順彼故說覺支無漏亦應許如是說。</s>
  </p>
  <p id="174">
    <s id="174:1">若謂許說便違契經，如契經言：諸所有眼乃至廣說。</s>
  </p>
  <p id="175">
    <s id="175:1">此經中說十五界全皆有漏故。</s>
  </p>
  <p id="176">
    <s id="176:1">無違經過，此約餘觸及餘身識密意說故。</s>
  </p>
  <p id="177">
    <s id="177:1">如何無漏靜慮現前，少支有漏少支無漏。</s>
  </p>
  <p id="178">
    <s id="178:1">起不俱時斯有何失？</s>
  </p>
  <p id="179">
    <s id="179:1">若謂喜樂不俱起故應無五支及四支理，</s>
  </p>
  <p id="180">
    <s id="180:1">此亦無過，約容有說有喜樂支，如有尋伺。</s>
  </p>
  <p id="181">
    <s id="181:1">若謂尋伺亦許俱起於不俱起為喻不成。</s>
  </p>
  <p id="182">
    <s id="182:1">此非不成，心之麁細互相違故不應俱起，又於不俱起不能說過故。</s>
  </p>
  <p id="183">
    <s id="183:1">由此可說，依初五支減二三四立第二等。</s>
  </p>
  <p id="184">
    <s id="184:1">即由此理初說五支，擬漸離前建立後故，無漸減故不說想等，</s>
  </p>
  <p id="185">
    <s id="185:1">或應說何故初唯立五支。</s>
  </p>
  <p id="186">
    <s id="186:1">若謂此五資初定勝故立為支，</s>
  </p>
  <p id="187">
    <s id="187:1">此不應理，念慧能資勝尋伺故。</s>
  </p>
  <p id="188">
    <s id="188:1">雖有一類作如是說，然非古昔諸軌範師共施設故，應審思擇。</s>
  </p>
  <p id="189">
    <s id="189:1">應說何法名內等淨？</s>
  </p>
  <p id="190">
    <s id="190:1">此定遠離尋伺鼓動相續清淨轉名為內等淨。</s>
  </p>
  <p id="191">
    <s id="191:1">若有尋伺鼓動相續不清淨轉如河有浪。</s>
  </p>
  <p id="192">
    <s id="192:1">若爾此應無有別體，如何許有十一實事？</s>
  </p>
  <p id="193">
    <s id="193:1">是故應說，</s>
  </p>
  <p id="194">
    <s id="194:1">此即信根。</s>
  </p>
  <p id="195">
    <s id="195:1">謂若證得第二靜慮則於定地亦可離中有深信生名內等淨，信是淨相故立淨名，離外均流故名內等，淨而內等故立內等淨名。</s>
  </p>
  <p id="196">
    <s id="196:1">有餘師言：此內等淨等持尋伺皆無別體。</s>
  </p>
  <p id="197">
    <s id="197:1">若無別體心所應不成。</s>
  </p>
  <p id="198">
    <s id="198:1">心分位殊亦得名心所，雖有此理非我所宗。</s>
  </p>
  <p id="199">
    <s id="199:1">如上所言，喜即喜受，以何為證知決定然，汝等豈言喜非喜受，如餘部許，我亦許然。</s>
  </p>
  <p id="200">
    <s id="200:1">餘部云何許非喜受。</s>
  </p>
  <p id="201">
    <s id="201:1">謂別有喜是心所法，三定中樂皆是喜受。</s>
  </p>
  <p id="202">
    <s id="202:1">故喜喜受其體各異，非三定樂可名喜受。</s>
  </p>
  <p id="203">
    <s id="203:1">二阿笈摩分明證故，如辯顛倒契經中說：漸無餘滅憂等五根，第三定中無餘滅喜，於第四定無餘滅樂。</s>
  </p>
  <p id="204">
    <s id="204:1">又餘經說第四靜慮斷樂斷苦先喜憂沒，故第三定必無喜根由此喜受是喜非樂。</s>
  </p>
  <p id="205">
    <s id="205:1">如是所說諸靜慮支，染靜慮中為皆有不？</s>
  </p>
  <p id="206">
    <s id="206:1">不爾。</s>
  </p>
  <p id="207">
    <s id="207:1">云何？</s>
  </p>
  <p id="208">
    <s id="208:1">頌曰：染如次從初，無喜樂內淨，正念慧捨念，餘說無安捨</s>
  </p>
  <p id="209">
    <s id="209:1">論曰：如上所說諸靜慮支，染靜慮中非皆具有，且有一類隨相說言：初染中無離生喜樂，非離煩惱而得生故。</s>
  </p>
  <p id="210">
    <s id="210:1">第二染中無內等淨，彼為煩惱所擾濁故。</s>
  </p>
  <p id="211">
    <s id="211:1">第三染中無正念慧，彼為染樂所迷亂故。</s>
  </p>
  <p id="212">
    <s id="212:1">第四染中無捨念淨，彼為煩惱所染污故。</s>
  </p>
  <p id="213">
    <s id="213:1">有餘師說：初二染中但無輕安，後二染中但無行捨，大善攝故。</s>
  </p>
  <p id="214">
    <s id="214:1">契經中說三定有動第四不動，依何義說？</s>
  </p>
  <p id="215">
    <s id="215:1">頌曰：第四名不動，離八災患故</s>
  </p>
  <p id="216">
    <s id="216:1">八者謂尋伺，四受入出息</s>
  </p>
  <p id="217">
    <s id="217:1">論曰：下三靜慮名有動者，有災患故，第四靜慮名不動者，無災患故。</s>
  </p>
  <p id="218">
    <s id="218:1">災患有八，其八者何，尋伺四受入息出息。</s>
  </p>
  <p id="219">
    <s id="219:1">此八災患第四都無，故佛世尊說為不動。</s>
  </p>
  <p id="220">
    <s id="220:1">然契經說第四靜慮不為尋伺喜樂所動。</s>
  </p>
  <p id="221">
    <s id="221:1">有餘師說：第四靜慮如密室燈照而無動。</s>
  </p>
  <p id="222">
    <s id="222:1">如定靜慮所有諸受生亦爾不？</s>
  </p>
  <p id="223">
    <s id="223:1">不爾。</s>
  </p>
  <p id="224">
    <s id="224:1">云何？</s>
  </p>
  <p id="225">
    <s id="225:1">頌曰：生靜慮從初，有喜樂捨受，及喜捨樂捨，唯捨受如次</s>
  </p>
  <p id="226">
    <s id="226:1">論曰：生靜慮中初有三受，一喜受，意識相應二樂受，三識相應，三捨受，四識相應。</s>
  </p>
  <p id="227">
    <s id="227:1">第二有二，謂喜與捨，意識相應，無有樂受，無餘識故，心悅?故。</s>
  </p>
  <p id="228">
    <s id="228:1">第三有二，謂樂與捨，意識相應。</s>
  </p>
  <p id="229">
    <s id="229:1">第四有一，謂唯捨受，意識相應，是謂定生受有差別。</s>
  </p>
  <p id="230">
    <s id="230:1">上三靜慮無三識身及無尋伺，如何生彼能見聞觸及起表業。</s>
  </p>
  <p id="231">
    <s id="231:1">非生彼地無眼識等，但非彼繫。</s>
  </p>
  <p id="232">
    <s id="232:1">所以者何？</s>
  </p>
  <p id="233">
    <s id="233:1">頌曰：生上三靜慮，起三識表心，皆初靜慮攝，唯無覆無記</s>
  </p>
  <p id="234">
    <s id="234:1">論曰：生上三地起三識身及發表心皆初定繫，生上起下如起化心故能見聞觸及發表。</s>
  </p>
  <p id="235">
    <s id="235:1">此四唯是無覆無記，不起下染已離染故，不起下善以下劣故。</s>
  </p>
  <p id="236">
    <s id="236:1">如是別釋靜慮事已，</s>
  </p>
  <p id="237">
    <s id="237:1">淨等等至初得云何？</s>
  </p>
  <p id="238">
    <s id="238:1">頌曰：全不成而得，淨由離染生，無漏由離染，染由生及退</s>
  </p>
  <p id="239">
    <s id="239:1">論曰：八本等至隨其所應若全不成而獲得者，淨由離染及由受生，謂在下地離下地染，及從上地生自地時，下七皆然，有頂不爾。</s>
  </p>
  <p id="240">
    <s id="240:1">唯由離染無由生故。</s>
  </p>
  <p id="241">
    <s id="241:1">遮何故說全不成言。</s>
  </p>
  <p id="242">
    <s id="242:1">為遮已成更得少分，如由加行得順決擇分等及由退得順退分定。</s>
  </p>
  <p id="243">
    <s id="243:1">即依此義作是問言：頗有淨定由離染得，由離染捨，由退由生，為問亦爾。</s>
  </p>
  <p id="244">
    <s id="244:1">曰有，謂順退分，且初靜慮順退分攝。</s>
  </p>
  <p id="245">
    <s id="245:1">離欲染時得，離自染時捨。</s>
  </p>
  <p id="246">
    <s id="246:1">退離自染得，退離欲染捨。</s>
  </p>
  <p id="247">
    <s id="247:1">從上生自得，從自生下捨。餘地所攝應如理思。</s>
  </p>
  <p id="248">
    <s id="248:1">無漏但由離染故得。</s>
  </p>
  <p id="249">
    <s id="249:1">謂聖離下染得上地無漏，此亦但據全不成者，若先已成餘時亦得，謂盡智位得無學道，於練根時得學無學，餘加行及退皆如理應思。</s>
  </p>
  <p id="250">
    <s id="250:1">豈不由入正性離生亦名初得無漏等至。</s>
  </p>
  <p id="251">
    <s id="251:1">此非決定，以次第者爾時未得根本定故。此中但論決定得者。</s>
  </p>
  <p id="252">
    <s id="252:1">染由受生及退故得，謂上地沒生下地時得下地染，及於此地離染退時得此地染。</s>
  </p>
  <p id="253">
    <s id="253:1">何等至後生幾等至？</s>
  </p>
  <p id="254">
    <s id="254:1">頌曰：無漏次生善，上下至第三，淨次生亦然，兼生自地染，染生自淨染，并下一地淨，死淨生一切，染生自下染</s>
  </p>
  <p id="255">
    <s id="255:1">論曰：無漏次生自上下善，善言具攝淨及無漏，然於上下各至第三，遠故無能超生第四。</s>
  </p>
  <p id="256">
    <s id="256:1">故於無漏七等至中從初靜慮無間生六，謂自二三各淨無漏。</s>
  </p>
  <p id="257">
    <s id="257:1">無所有處無間生七，謂自下六上地唯淨。</s>
  </p>
  <p id="258">
    <s id="258:1">第二靜慮無間生八，謂自上六并下地二。</s>
  </p>
  <p id="259">
    <s id="259:1">識無邊處無間生九，謂自下六并上地三。</s>
  </p>
  <p id="260">
    <s id="260:1">第三四空無間生十，謂上下八并自地二。</s>
  </p>
  <p id="261">
    <s id="261:1">類智無間能生無色，法智不然，依緣下故。</s>
  </p>
  <p id="262">
    <s id="262:1">從淨等至所生亦然，而各兼生自地染污故，有頂淨無間生六，謂自淨染下淨無漏，從初靜慮無間生七，無所有八，第二定九，識處生十，餘生十一。</s>
  </p>
  <p id="263">
    <s id="263:1">從染等至生自淨染并生次下一地淨定。</s>
  </p>
  <p id="264">
    <s id="264:1">謂為自地煩惱所逼於下淨定亦生尊重故有從染生次下淨。</s>
  </p>
  <p id="265">
    <s id="265:1">若於染淨能正了知可能從染轉生下淨。</s>
  </p>
  <p id="266">
    <s id="266:1">非諸染污能正了知，如何彼能從染生淨？</s>
  </p>
  <p id="267">
    <s id="267:1">先願力故。</s>
  </p>
  <p id="268">
    <s id="268:1">謂先願言：寧得下淨不須上染。</s>
  </p>
  <p id="269">
    <s id="269:1">先願勢力隨相續轉，故後從染生下淨定，如先立願方趣睡眠至所期時便能覺寤。</s>
  </p>
  <p id="270">
    <s id="270:1">無漏與染必不相生，淨俱相生故三有別。</s>
  </p>
  <p id="271">
    <s id="271:1">如是所說淨染生染但約在定淨及染說，若生淨染生染不然。</s>
  </p>
  <p id="272">
    <s id="272:1">謂命終時從生得淨一一無間生一切染。</s>
  </p>
  <p id="273">
    <s id="273:1">若從生染一一無間能生自地一切下染，不生上者未離下故。</s>
  </p>
  <p id="274">
    <s id="274:1">所言從淨生無漏者，為一切種皆能生耶？不爾。</s>
  </p>
  <p id="275">
    <s id="275:1">云何？</s>
  </p>
  <p id="276">
    <s id="276:1">頌曰：淨定有四種，謂即順退分，順住順勝進，順決擇分攝，如次順煩惱，自上地無漏，互相望如次，生二三三一</s>
  </p>
  <p id="277">
    <s id="277:1">論曰：諸淨等至總有四種，一順退分攝，二順住分攝，三順勝進分攝，四順決擇分攝，地各有四。</s>
  </p>
  <p id="278">
    <s id="278:1">有頂唯三，由彼更無上地可趣故，彼地無有順勝進分攝。</s>
  </p>
  <p id="279">
    <s id="279:1">於此四中唯第四分能生無漏。</s>
  </p>
  <p id="280">
    <s id="280:1">所以者何？由此四種有如是相，順退分能順煩惱，順住分能順自地順勝進分能順上地，順決擇分能順無漏，故諸無漏唯從此生。</s>
  </p>
  <p id="281">
    <s id="281:1">此四相望互相生者，初能生二，謂順退住，第二生三，除順決擇，第三生三，除順退分，第四生一，謂自非餘。</s>
  </p>
  <p id="282">
    <s id="282:1">如上所言淨及無漏皆能上下超至第三，行者如何修超等至？</s>
  </p>
  <p id="283">
    <s id="283:1">頌曰：二類定順逆，均間次及超，至間超為成，三洲利無學</s>
  </p>
  <p id="284">
    <s id="284:1">論曰：本善等至分為二類，一者有漏，二者無漏。</s>
  </p>
  <p id="285">
    <s id="285:1">【-A3往上名順，還下名逆。】</s>
  </p>
  <p id="286">
    <s id="286:1">同類名均異類名間，相隣名次，</s>
  </p>
  <p id="287">
    <s id="287:1">越一名超。</s>
  </p>
  <p id="288">
    <s id="288:1">【+A3往上名順，還下名逆。】</s>
  </p>
  <p id="289">
    <s id="289:1">謂觀行者修超定時，先於有漏八地等至順逆均次現前數習，次於無漏七地等至順逆均次現前數習。</s>
  </p>
  <p id="290">
    <s id="290:1">次於有漏無漏等至順逆間次現前數習。</s>
  </p>
  <p id="291">
    <s id="291:1">次於有漏順逆均超現前數習。</s>
  </p>
  <p id="292">
    <s id="292:1">次於無漏順逆均超現前數習，是名修習超加行滿。</s>
  </p>
  <p id="293">
    <s id="293:1">後於有漏無漏等至順逆間超名超定成。</s>
  </p>
  <p id="294">
    <s id="294:1">此中超者唯能超一，遠故無能超入第四。</s>
  </p>
  <p id="295">
    <s id="295:1">修超等至唯人三洲，不時解脫諸阿羅漢，定自在故，無煩惱故。【-A4時解脫者雖無煩惱，定不自在。】</s>
  </p>
  <p id="296">
    <s id="296:1">諸見至者雖定自在有餘煩惱，故皆不能修超等至。</s>
  </p>
  <p id="297">
    <s id="297:1">【+A4時解脫者雖無煩惱，定不自在。】</s>
  </p>
  <p id="298">
    <s id="298:1">此諸等至依何身起？</s>
  </p>
  <p id="299">
    <s id="299:1">頌曰：諸定依自下，非上無用故，唯生有頂聖，起下盡餘惑</s>
  </p>
  <p id="300">
    <s id="300:1">論曰：諸等至起依自下身，</s>
  </p>
  <p id="301">
    <s id="301:1">依上地身無容起下，</s>
  </p>
  <p id="302">
    <s id="302:1">上地起下無所用故，自有勝定故，下勢力劣故，已棄捨故，可厭毀故。</s>
  </p>
  <p id="303">
    <s id="303:1">總相雖然若委細說。</s>
  </p>
  <p id="304">
    <s id="304:1">聖生有頂必起無漏無所有處。</s>
  </p>
  <p id="305">
    <s id="305:1">為盡自地所餘煩惱，自無聖道欣樂起故，唯無所有最隣近故，起彼現前盡餘煩惱。</s>
  </p>
  <p id="306">
    <s id="306:1">此諸等至緣何境生？</s>
  </p>
  <p id="307">
    <s id="307:1">頌曰：味定緣自繫，淨無漏遍緣，根本善無色，不緣下有漏</s>
  </p>
  <p id="308">
    <s id="308:1">論曰：味定但緣自地、</s>
  </p>
  <p id="309">
    <s id="309:1">有漏。</s>
  </p>
  <p id="310">
    <s id="310:1">必無緣下，已離染故。</s>
  </p>
  <p id="311">
    <s id="311:1">亦不緣上，愛地別故。</s>
  </p>
  <p id="312">
    <s id="312:1">不緣無漏，應成善故。</s>
  </p>
  <p id="313">
    <s id="313:1">淨及無漏俱能遍緣自上下地有為無為，皆為境故，有差別者，無記無為非無漏境。</s>
  </p>
  <p id="314">
    <s id="314:1">根本地攝善無色定不緣下地諸有漏法，自上地法無不能緣。</s>
  </p>
  <p id="315">
    <s id="315:1">雖亦能緣下地無漏緣類智品道不緣法智品，亦不能緣下地法滅。</s>
  </p>
  <p id="316">
    <s id="316:1">無色近分亦緣下地，彼無間道必緣下故。</s>
  </p>
  <p id="317">
    <s id="317:1">味淨無漏三等至中，何等力能斷諸煩惱？</s>
  </p>
  <p id="318">
    <s id="318:1">頌曰：無漏能斷惑，及諸淨近分</s>
  </p>
  <p id="319">
    <s id="319:1">論曰：諸無漏定皆能斷惑，本淨尚無能，況諸染能斷。</s>
  </p>
  <p id="320">
    <s id="320:1">不能斷下，已離染故。</s>
  </p>
  <p id="321">
    <s id="321:1">不能斷自自所縛故。</s>
  </p>
  <p id="322">
    <s id="322:1">不能斷上，以勝己故</s>
  </p>
  <p id="323">
    <s id="323:1">若淨近分亦能斷惑，以皆能斷次下地故，中間攝淨亦不能斷。</s>
  </p>
  <p id="324">
    <s id="324:1">近分有幾？何受相應？於味等三為皆具不？</s>
  </p>
  <p id="325">
    <s id="325:1">頌曰：近分八捨淨，初亦聖惑三</s>
  </p>
  <p id="326">
    <s id="326:1">論曰：諸近分定亦有八種，與八根本為入門故。</s>
  </p>
  <p id="327">
    <s id="327:1">一切唯一捨受相應，作功用轉故，未離下怖故。</s>
  </p>
  <p id="328">
    <s id="328:1">此八近分皆淨定攝，唯初近分亦通無漏。</s>
  </p>
  <p id="329">
    <s id="329:1">皆無有味，離染道故，雖近分心有結生染而遮定染故作是說。</s>
  </p>
  <p id="330">
    <s id="330:1">有說：未至定亦有味相應，未起根本，亦貪此故。</s>
  </p>
  <p id="331">
    <s id="331:1">由此未至具有三種，中間靜慮與諸近分，為無別義，為亦有殊？</s>
  </p>
  <p id="332">
    <s id="332:1">義亦有殊。</s>
  </p>
  <p id="333">
    <s id="333:1">謂諸近分為離下染是入初因，中定不然，復有別義。</s>
  </p>
  <p id="334">
    <s id="334:1">頌曰：中靜慮無尋，具三唯捨受</s>
  </p>
  <p id="335">
    <s id="335:1">論曰：初本近分尋伺相應，上七定中皆無尋伺，唯中靜慮有伺無尋，故彼勝初未及第二，依此義故立中間名。</s>
  </p>
  <p id="336">
    <s id="336:1">由此上無中間靜慮，一地升降無如此故。</s>
  </p>
  <p id="337">
    <s id="337:1">此定具有味等三種，以有勝德可愛味故。</s>
  </p>
  <p id="338">
    <s id="338:1">同諸近分唯捨相應，</s>
  </p>
  <p id="339">
    <s id="339:1">非喜相應功用轉故，由此說是苦通行攝。</s>
  </p>
  <p id="340">
    <s id="340:1">此定能招大梵處果，多修習者為大梵故。</s>
  </p>
  <p id="341">
    <s id="341:1">已說等至，云何等持？</s>
  </p>
  <p id="342">
    <s id="342:1">經說等持總有三種，一有尋有伺，二無尋唯伺。</s>
  </p>
  <p id="343">
    <s id="343:1">三無尋無伺，其相云何？</s>
  </p>
  <p id="344">
    <s id="344:1">頌曰：初下有尋伺，中唯伺上無</s>
  </p>
  <p id="345">
    <s id="345:1">論曰：有尋有伺三摩地者，謂與尋伺相應等持，此初靜慮及未至攝。</s>
  </p>
  <p id="346">
    <s id="346:1">無尋唯伺三摩地者，謂唯與伺相應等持，此即靜慮中間地攝。</s>
  </p>
  <p id="347">
    <s id="347:1">無尋無伺三摩地者，謂非尋伺相應等持，此從第二靜慮近分乃至非想非非想攝。</s>
  </p>
  <p id="348">
    <s id="348:1">契經復說三種等持，一空二無願三無相。</s>
  </p>
  <p id="349">
    <s id="349:1">其相云何？</s>
  </p>
  <p id="350">
    <s id="350:1">頌曰：空謂空非我，無相謂滅四，無願謂餘十，諦行相相應，此通淨無漏，無漏三脫門</s>
  </p>
  <p id="351">
    <s id="351:1">論曰：空三摩地，謂空非我二種行相相應等持，無相三摩地，謂緣滅諦四種行相相應等持。</s>
  </p>
  <p id="352">
    <s id="352:1">涅槃離十相，故名無相，緣彼三摩地得無相名。</s>
  </p>
  <p id="353">
    <s id="353:1">十相者何？謂色等五男女二種三有為相。</s>
  </p>
  <p id="354">
    <s id="354:1">無願三摩地，謂緣餘諦十種行相相應等持。</s>
  </p>
  <p id="355">
    <s id="355:1">非常苦因可厭患故。</s>
  </p>
  <p id="356">
    <s id="356:1">道如船筏，必應捨故，能緣彼定得無願名，皆為超過現所對故。</s>
  </p>
  <p id="357">
    <s id="357:1">空非我相非所厭捨，以與涅槃相相似故。</s>
  </p>
  <p id="358">
    <s id="358:1">此三各二種，</s>
  </p>
  <p id="359">
    <s id="359:1">謂淨及無漏，世出世間等持別故。</s>
  </p>
  <p id="360">
    <s id="360:1">世間攝者通十一地，出世攝者唯通九地。</s>
  </p>
  <p id="361">
    <s id="361:1">於中無漏者名三解脫門，能與涅槃為入門故，契經復說三重等持，一空空，二無願無願，三無相無相。</s>
  </p>
  <p id="362">
    <s id="362:1">其相云何？</s>
  </p>
  <p id="363">
    <s id="363:1">頌曰：重二緣無學，取空非常相，後緣無相定，非擇滅為靜，有漏人不時，離上七近分</s>
  </p>
  <p id="364">
    <s id="364:1">論曰：此三等持，</s>
  </p>
  <p id="365">
    <s id="365:1">緣前空等，取空等相，故立空空等名。</s>
  </p>
  <p id="366">
    <s id="366:1">空空等持緣前無學空三摩地取彼空相，空相順厭勝非我故。</s>
  </p>
  <p id="367">
    <s id="367:1">無願無願緣前無學無願等持取非常相。</s>
  </p>
  <p id="368">
    <s id="368:1">不取苦因等非無漏相故。</s>
  </p>
  <p id="369">
    <s id="369:1">不取道等為厭捨故。</s>
  </p>
  <p id="370">
    <s id="370:1">無相無相即緣無學無相三摩地非擇滅為境，以無漏法無擇滅故。</s>
  </p>
  <p id="371">
    <s id="371:1">但取靜相非滅妙離。</s>
  </p>
  <p id="372">
    <s id="372:1">濫非常滅故，是無記性故，非離繫果故。</s>
  </p>
  <p id="373">
    <s id="373:1">此三等持唯是有漏，厭聖道故，無漏不然。</s>
  </p>
  <p id="374">
    <s id="374:1">唯三洲人。</s>
  </p>
  <p id="375">
    <s id="375:1">不時解脫能起如是重三摩地。</s>
  </p>
  <p id="376">
    <s id="376:1">依十一地，除七近分，謂欲未至八本中間。</s>
  </p>
  <p id="377">
    <s id="377:1">契經復說四修等持，一為住現法樂，二為得勝知見，三為得分別慧，四為諸漏永盡修三摩地。</s>
  </p>
  <p id="378">
    <s id="378:1">其相云何？</s>
  </p>
  <p id="379">
    <s id="379:1">頌曰：為得現法樂，修諸善靜慮，為得勝知見，修淨天眼通，為得分別慧，修諸加行善，為得諸漏盡，修金剛喻定</s>
  </p>
  <p id="380">
    <s id="380:1">論曰：如契經說：有修等持若習若修若多所作得現樂住，乃至廣說。</s>
  </p>
  <p id="381">
    <s id="381:1">善言通攝淨及無漏，修諸善靜慮得住現法樂，而經但說初靜慮者，舉初顯後，理實通餘。</s>
  </p>
  <p id="382">
    <s id="382:1">不言為住後法樂者，以後法樂非定住故。</s>
  </p>
  <p id="383">
    <s id="383:1">謂或退墮或上受生或般涅槃便不住故。</s>
  </p>
  <p id="384">
    <s id="384:1">若依諸定修天眼通，便能獲得殊勝知見。</s>
  </p>
  <p id="385">
    <s id="385:1">若修三界諸加行善及無漏善得分別慧。</s>
  </p>
  <p id="386">
    <s id="386:1">若修金剛喻定便得諸漏永盡。</s>
  </p>
  <p id="387">
    <s id="387:1">理實修此通依諸地而契經但說第四靜慮者，傳說：世尊依自說故。</s>
  </p>
  <p id="388">
    <s id="388:1">分別定品第八之二</s>
  </p>
  <p id="389">
    <s id="389:1">如是已說所依止定。</s>
  </p>
  <p id="390">
    <s id="390:1">當辯依定所起功德，諸功德中先辯無量，</s>
  </p>
  <p id="391">
    <s id="391:1">頌曰：無量有四種，對治瞋等故，慈悲無瞋性，喜喜捨無貪，此行相如次，與樂及拔苦，欣慰有情等，緣欲界有情，喜初二靜慮，餘六或五十，不能斷諸惑，人起定成三</s>
  </p>
  <p id="392">
    <s id="392:1">論曰：無量有四，一慈二悲三喜四捨，言無量者，無量有情為所緣故，引無量福故，感無量果故。</s>
  </p>
  <p id="393">
    <s id="393:1">此何緣故唯有四種？</s>
  </p>
  <p id="394">
    <s id="394:1">對治四種多行障故，何謂四障，謂諸瞋害不欣慰欲貪瞋，治此如次建立慈等。</s>
  </p>
  <p id="395">
    <s id="395:1">不淨與捨俱治欲貪，斯有何別？</s>
  </p>
  <p id="396">
    <s id="396:1">毘婆沙說：欲貪有二，一色二婬，不淨與捨如次能治。</s>
  </p>
  <p id="397">
    <s id="397:1">理實不淨能治婬貪。</s>
  </p>
  <p id="398">
    <s id="398:1">餘親友貪捨能對治。</s>
  </p>
  <p id="399">
    <s id="399:1">四中，</s>
  </p>
  <p id="400">
    <s id="400:1">初二體是無瞋，</s>
  </p>
  <p id="401">
    <s id="401:1">理實應言悲是不害。</s>
  </p>
  <p id="402">
    <s id="402:1">喜則喜受，</s>
  </p>
  <p id="403">
    <s id="403:1">捨即無貪，若并眷屬五蘊為體。</s>
  </p>
  <p id="404">
    <s id="404:1">若捨無貪性如何能治瞋？</s>
  </p>
  <p id="405">
    <s id="405:1">此所治瞋貪所引故。</s>
  </p>
  <p id="406">
    <s id="406:1">理實應用二法為體。</s>
  </p>
  <p id="407">
    <s id="407:1">此四無量行相別者，</s>
  </p>
  <p id="408">
    <s id="408:1">云何當令諸有情類得如是樂，如是思惟入慈等至。</s>
  </p>
  <p id="409">
    <s id="409:1">云何當令諸有情類離如是苦，如是思愴入悲等至。</s>
  </p>
  <p id="410">
    <s id="410:1">諸有情類得樂離苦豈不快哉，如是思惟入喜等至。</s>
  </p>
  <p id="411">
    <s id="411:1">諸有情類平等平等無有親怨，如是思惟入捨等至。</s>
  </p>
  <p id="412">
    <s id="412:1">此四無量不能令他實得樂等，寧非顛倒？</s>
  </p>
  <p id="413">
    <s id="413:1">願欲令彼得樂等故，</s>
  </p>
  <p id="414">
    <s id="414:1">或阿世耶無顛倒故，與勝解想相應起故。</s>
  </p>
  <p id="415">
    <s id="415:1">設是顛倒復有何失？</s>
  </p>
  <p id="416">
    <s id="416:1">若應非善理則不然，此與善根相應起故。若應引惡理亦不然，由此力能治瞋等故。</s>
  </p>
  <p id="417">
    <s id="417:1">此緣欲界一切有情，能治緣彼瞋等障故。</s>
  </p>
  <p id="418">
    <s id="418:1">然契經說修習慈等思惟一方一切世界，此經舉器以顯器中。</s>
  </p>
  <p id="419">
    <s id="419:1">第三但依初二靜慮，喜受攝故，餘定地無。</s>
  </p>
  <p id="420">
    <s id="420:1">所餘三種通依六地，謂四靜慮未至中間。</s>
  </p>
  <p id="421">
    <s id="421:1">或有欲令唯依五地，謂除未至，是容豫德，已離欲者方能起故。</s>
  </p>
  <p id="422">
    <s id="422:1">或有欲令此四無量隨其所應通依十地，謂欲四本近分中間。</s>
  </p>
  <p id="423">
    <s id="423:1">此意欲令定不定地根本加行皆無量攝。</s>
  </p>
  <p id="424">
    <s id="424:1">前雖說此能治四障而不能令諸惑得斷。</s>
  </p>
  <p id="425">
    <s id="425:1">有漏根本靜慮攝故，勝解作意相應起故，遍緣一切有情境故，此加行位制伏瞋等，或此能令已斷更遠故，前說此能治四障。</s>
  </p>
  <p id="426">
    <s id="426:1">謂欲未至亦有慈等，似所修成根本無量。</s>
  </p>
  <p id="427">
    <s id="427:1">由此制伏瞋等障已引斷道生能斷諸惑。</s>
  </p>
  <p id="428">
    <s id="428:1">諸惑斷已離染位中，方得根本四種無量，於此後位雖遇強緣而非瞋等之所蔽伏。</s>
  </p>
  <p id="429">
    <s id="429:1">初習業位云何修慈？</s>
  </p>
  <p id="430">
    <s id="430:1">謂先思惟自所受樂，或聞說佛菩薩聲聞及獨覺等所受快樂，便作是念，願諸有情一切等受如是快樂。</s>
  </p>
  <p id="431">
    <s id="431:1">若彼本來煩惱增盛不能如是平等運心應於有情分為三品，所謂親友處中怨讐，親復分三，謂上中下，中品唯一，怨亦分三謂下中上，總成七品，分品別已，先於上親發起真誠與樂勝解。</s>
  </p>
  <p id="432">
    <s id="432:1">此願成已，於中下親亦漸次修如是勝解。</s>
  </p>
  <p id="433">
    <s id="433:1">於親三品得平等已，</s>
  </p>
  <p id="434">
    <s id="434:1">次於中品下中上怨亦漸次修如是勝解。</s>
  </p>
  <p id="435">
    <s id="435:1">由數習力能於上怨起與樂願與上親等</s>
  </p>
  <p id="436">
    <s id="436:1">修此勝解既得無退，次於所緣漸修令廣，謂漸運想思惟一邑一國一方一切世界，與樂行相無不遍滿，是為修習慈無量成</s>
  </p>
  <p id="437">
    <s id="437:1">若於有情樂求德者能修慈定令速疾成</s>
  </p>
  <p id="438">
    <s id="438:1">非於有情樂求失者，以斷善者有德可錄，麟喻獨覺有失可取，先福罪果現可見故</s>
  </p>
  <p id="439">
    <s id="439:1">修悲喜法准此應知，謂觀有情沒眾苦海，便願令彼皆得解脫，及想有情得樂離苦，便深欣慰實為樂哉</s>
  </p>
  <p id="440">
    <s id="440:1">修捨最初從處中起漸次乃至能於上親起平等心與處中等</s>
  </p>
  <p id="441">
    <s id="441:1">此四無量人起非餘</s>
  </p>
  <p id="442">
    <s id="442:1">隨得一時必成三種，生第三定等唯不成喜故。</s>
  </p>
  <p id="443">
    <s id="443:1">已辯無量，次辯解脫。</s>
  </p>
  <p id="444">
    <s id="444:1">頌曰：解脫有八種，前三無貪性，二二一一定，四無色定善，滅受想解脫，微微無間生，由自地淨心，及下無漏出，三境欲可見，四境類品道，自上苦集滅，非擇滅虛空</s>
  </p>
  <p id="445">
    <s id="445:1">論曰：解脫有八，一內有色想觀外色解脫。</s>
  </p>
  <p id="446">
    <s id="446:1">二內無色想觀外色解脫。</s>
  </p>
  <p id="447">
    <s id="447:1">三淨解脫身作證具足住。</s>
  </p>
  <p id="448">
    <s id="448:1">四無色定為次四解脫。</s>
  </p>
  <p id="449">
    <s id="449:1">滅受想定為第八解脫。</s>
  </p>
  <p id="450">
    <s id="450:1">八中前三無貪為性，近治貪故，然契經中說想觀者，想觀增故</s>
  </p>
  <p id="451">
    <s id="451:1">三中初二不淨相轉，作青瘀等諸行相故。</s>
  </p>
  <p id="452">
    <s id="452:1">【+A6初二解脫一一通依初二靜慮，能治欲界初靜慮中顯色貪故。】</s>
  </p>
  <p id="453">
    <s id="453:1">【+A7第三解脫依後靜慮，離八災患心澄淨故，餘地亦有相似解脫而不建立，非增上故。】</s>
  </p>
  <p id="454">
    <s id="454:1">第三解脫清淨相轉，作淨光鮮行相轉故，三并助伴皆五蘊性。【-A6初二解脫一一通依初二靜慮，能治欲界初靜慮中顯色貪故。】【-A7第三解脫依後靜慮，離八災患心澄淨故，餘地亦有相似解脫而不建立，非增上故。】</s>
  </p>
  <p id="455">
    <s id="455:1">次四解脫如其次第以四無色定善為性，非無記染，非解脫故，亦非散善，性微劣故，彼散善者，如命終心。</s>
  </p>
  <p id="456">
    <s id="456:1">有說：餘時亦有散善。</s>
  </p>
  <p id="457">
    <s id="457:1">近分解脫道，亦得解脫名。</s>
  </p>
  <p id="458">
    <s id="458:1">無間不然，以緣下故。</s>
  </p>
  <p id="459">
    <s id="459:1">彼要背下地方名解脫故。</s>
  </p>
  <p id="460">
    <s id="460:1">然於餘處多分唯說彼根本地名解脫者，以近分中非全分故，第八解脫即滅盡定，彼自性等如先已說。</s>
  </p>
  <p id="461">
    <s id="461:1">厭背受想而起此故，或總厭背有所緣故，此滅盡定得解脫名。</s>
  </p>
  <p id="462">
    <s id="462:1">有說：由此解脫定障。</s>
  </p>
  <p id="463">
    <s id="463:1">微微心後此定現前，前對想心已名微細，此更微細故曰微微。</s>
  </p>
  <p id="464">
    <s id="464:1">次如是心入滅盡定，從滅定出或起有頂淨定心或即能起無所有處無漏心。</s>
  </p>
  <p id="465">
    <s id="465:1">如是入心唯是有漏，通從有漏無漏心出。</s>
  </p>
  <p id="466">
    <s id="466:1">八中前三唯以欲界色處為境，有差別者，二境可憎，一境可愛。</s>
  </p>
  <p id="467">
    <s id="467:1">次四解脫各以自上苦集滅諦及一切地類智品道，</s>
  </p>
  <p id="468">
    <s id="468:1">彼非擇滅及與虛空為所緣境。</s>
  </p>
  <p id="469">
    <s id="469:1">第三靜慮寧無解脫，</s>
  </p>
  <p id="470">
    <s id="470:1">第三定中無色貪故，自地妙樂所動亂故。</s>
  </p>
  <p id="471">
    <s id="471:1">行者何緣修淨解脫？</s>
  </p>
  <p id="472">
    <s id="472:1">為欲令心暫欣悅故，前不淨觀令心沈慼，今修淨觀策發令欣，或為審知自堪能故，謂前所修不淨解脫為成不成。</s>
  </p>
  <p id="473">
    <s id="473:1">若觀淨相煩惱不起，彼方成故。</s>
  </p>
  <p id="474">
    <s id="474:1">由二緣故，諸瑜伽師修解脫等。</s>
  </p>
  <p id="475">
    <s id="475:1">一為諸惑已斷更遠，二為於定得勝自在故能引起無諍等德及聖神通。</s>
  </p>
  <p id="476">
    <s id="476:1">由此便能轉變諸事起留捨等種種作用。</s>
  </p>
  <p id="477">
    <s id="477:1">何故經中第三第八說身作證非餘六邪？</s>
  </p>
  <p id="478">
    <s id="478:1">以於八中此二勝故，於二界中各在邊故，</s>
  </p>
  <p id="479">
    <s id="479:1">已辯解脫，次辯勝處。</s>
  </p>
  <p id="480">
    <s id="480:1">頌曰：勝處有八種，二如初解脫，次二如第二，後四如第三</s>
  </p>
  <p id="481">
    <s id="481:1">論曰：勝處有八，一內有色想觀外色少，</s>
  </p>
  <p id="482">
    <s id="482:1">二內有色想觀外色多，三內無色想觀外色少，四內無色想觀外色多，內無色想觀外青黃赤白為四，足前成八。</s>
  </p>
  <p id="483">
    <s id="483:1">八中初二如初解脫，</s>
  </p>
  <p id="484">
    <s id="484:1">次二如第二解脫，</s>
  </p>
  <p id="485">
    <s id="485:1">後四如第三解脫。</s>
  </p>
  <p id="486">
    <s id="486:1">若爾八勝處何殊三解脫，前修解脫唯能棄背，後修勝處能制所緣。</s>
  </p>
  <p id="487">
    <s id="487:1">隨所樂觀惑終不起。</s>
  </p>
  <p id="488">
    <s id="488:1">已辯勝處，次辯遍處。</s>
  </p>
  <p id="489">
    <s id="489:1">頌曰：遍處有十種，八如淨解脫，後二淨無色，緣自地四蘊</s>
  </p>
  <p id="490">
    <s id="490:1">論曰：遍處有十，</s>
  </p>
  <p id="491">
    <s id="491:1">謂周遍觀地水火風青黃赤白及空與識二無邊處，於一切處周遍觀察無有間隙故名遍處。</s>
  </p>
  <p id="492">
    <s id="492:1">十中前八如淨解脫，謂八自性皆是無貪。</s>
  </p>
  <p id="493">
    <s id="493:1">若并助伴五蘊為性，依第四靜慮，</s>
  </p>
  <p id="494">
    <s id="494:1">緣欲可見色。</s>
  </p>
  <p id="495">
    <s id="495:1">有餘師說：唯風遍處緣所觸中風界為境。</s>
  </p>
  <p id="496">
    <s id="496:1">後二遍處如次空識，二淨無色為其自性。</s>
  </p>
  <p id="497">
    <s id="497:1">各緣自地四蘊為境。</s>
  </p>
  <p id="498">
    <s id="498:1">應知此中修觀行者，從諸解脫入諸勝處。</s>
  </p>
  <p id="499">
    <s id="499:1">從諸勝處入諸遍處。</s>
  </p>
  <p id="500">
    <s id="500:1">以後後起勝前前故。</s>
  </p>
  <p id="501">
    <s id="501:1">此解脫等三門功德，為由何得？依何身起？</s>
  </p>
  <p id="502">
    <s id="502:1">頌曰：滅定如先辯，餘皆通二得，無色依三界，餘唯人趣起</s>
  </p>
  <p id="503">
    <s id="503:1">論曰：第八解脫如先已辯，以即是前滅盡定故。</s>
  </p>
  <p id="504">
    <s id="504:1">餘解脫等通由二得，謂由離染及加行得，以有曾習未曾習故。</s>
  </p>
  <p id="505">
    <s id="505:1">四無色解脫二無色遍處，一一通依三界身起。</s>
  </p>
  <p id="506">
    <s id="506:1">餘唯人起，由教力故，異生及聖皆能現起。</s>
  </p>
  <p id="507">
    <s id="507:1">諸有生在色無色界起靜慮無色，由何等別緣？</s>
  </p>
  <p id="508">
    <s id="508:1">頌曰：二界由因業，能起無色定，色界起靜慮，亦由法爾力</s>
  </p>
  <p id="509">
    <s id="509:1">論曰：生上二界總由三緣，能進引生色無色定，一由因力，謂於先時近及數修為起因故。</s>
  </p>
  <p id="510">
    <s id="510:1">二由業力，謂先曾造感上地生順後受業，彼業異熟將起現前，勢力能令進起彼定。</s>
  </p>
  <p id="511">
    <s id="511:1">以若未離下地煩惱必定無容生上地故。</s>
  </p>
  <p id="512">
    <s id="512:1">三法爾力，</s>
  </p>
  <p id="513">
    <s id="513:1">謂器世界將欲壞時，下地有情法爾能起上地靜慮，以於此位所有善法由法爾力皆增盛故。</s>
  </p>
  <p id="514">
    <s id="514:1">諸有生在上二界中起無色定，由因業力非法爾力，無雲等天不為三災之所壞故，生在色界起靜慮時，由上二緣及法爾力。</s>
  </p>
  <p id="515">
    <s id="515:1">若生欲界起上定時，一一應知，皆由教力。</s>
  </p>
  <p id="516">
    <s id="516:1">前來分別種種法門，皆為弘持世尊正法，何謂正法，當住幾時？</s>
  </p>
  <p id="517">
    <s id="517:1">頌曰：佛正法有二，謂教證為體，有持說行者，此便住世間</s>
  </p>
  <p id="518">
    <s id="518:1">論曰：世尊正法體有二種，一教二證，教謂契經調伏對法，</s>
  </p>
  <p id="519">
    <s id="519:1">證謂三乘菩提分法。</s>
  </p>
  <p id="520">
    <s id="520:1">有能受持及正說者，佛正教法便住世間。</s>
  </p>
  <p id="521">
    <s id="521:1">有能依教正修行者，佛正證法便住世間。</s>
  </p>
  <p id="522">
    <s id="522:1">故隨三人住世時量，應知正法住爾所時。</s>
  </p>
  <p id="523">
    <s id="523:1">聖教總言唯住千載，有釋證法唯住千年，教法住時復過於此。</s>
  </p>
  <p id="524">
    <s id="524:1">此論依攝阿毘達磨，為依何理釋對法耶。頌曰：</s>
  </p>
  <p id="525">
    <s id="525:1">迦濕彌羅議理成</s>
  </p>
  <p id="526">
    <s id="526:1">我多依彼釋對法</s>
  </p>
  <p id="527">
    <s id="527:1">少有貶量為我失</s>
  </p>
  <p id="528">
    <s id="528:1">判法正理在牟尼</s>
  </p>
  <p id="529">
    <s id="529:1">論曰：迦濕彌羅國毘婆沙師議阿毘達磨理善成立。</s>
  </p>
  <p id="530">
    <s id="530:1">我多依彼釋對法宗，少有貶量為我過失。</s>
  </p>
  <p id="531">
    <s id="531:1">判法正理唯在世尊及諸如來大聖弟子，</s>
  </p>
  <p id="532">
    <s id="532:1">大師世眼久已閉</s>
  </p>
  <p id="533">
    <s id="533:1">堪為證者多散滅</s>
  </p>
  <p id="534">
    <s id="534:1">不見真理無制人</s>
  </p>
  <p id="535">
    <s id="535:1">由鄙尋思亂聖教</s>
  </p>
  <p id="536">
    <s id="536:1">自覺已歸勝寂靜</s>
  </p>
  <p id="537">
    <s id="537:1">持彼教者多隨滅</s>
  </p>
  <p id="538">
    <s id="538:1">世無依怙喪眾德</s>
  </p>
  <p id="539">
    <s id="539:1">無鉤制惑隨意轉</s>
  </p>
  <p id="540">
    <s id="540:1">既知如來正法壽</s>
  </p>
  <p id="541">
    <s id="541:1">漸次淪亡如至喉</s>
  </p>
  <p id="542">
    <s id="542:1">是諸煩惱力增時</s>
  </p>
  <p id="543">
    <s id="543:1">應求解脫勿放逸</s>
  </p>
</text>
