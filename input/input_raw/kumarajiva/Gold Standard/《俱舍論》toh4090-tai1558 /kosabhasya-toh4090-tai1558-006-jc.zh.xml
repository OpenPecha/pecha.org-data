<?xml version='1.0' encoding='utf-8'?>
<text>
  <p id="1">
    <s id="1:1">《阿毘達磨俱舍論》</s>
    <s id="1:2">世親造</s>
    <s id="1:3">分別賢聖品第六之一</s>
  </p>
  <p id="2">
    <s id="2:1">如是已說煩惱等斷於九勝位得遍知名， 然斷必由道力故得，此所由道其相云何？</s>
    <s id="2:2">頌曰：已說煩惱斷，由見諦修故， 見道唯無漏，修道通二種</s>
    <s id="2:3">論曰：前已廣說諸煩惱斷由見諦道及修道故。</s>
    <s id="2:4">道唯無漏亦有漏耶？</s>
  </p>
  <p id="3">
    <s id="3:1">見道應知唯是無漏，修道通二。</s>
    <s id="3:2">所以者何？ 見道速能治三界故，</s>
    <s id="3:3">頓斷九品見所斷故，</s>
    <s id="3:4">非世間道有此堪能， 故見位中道唯無漏，修道有異故通二種。</s>
    <s id="3:5">如向所言：由見諦故，此所見諦其相云何？</s>
    <s id="3:6">頌曰：諦四先已說，謂苦集滅道，彼自體亦然，次第隨現觀</s>
    <s id="3:7">論曰：諦有四種，名先已說， 於何處說？</s>
    <s id="3:8">謂初品中分別有漏無漏法處，彼如何說？謂彼頌言：無漏謂聖道，此說道諦。</s>
    <s id="3:9">擇滅謂離繫，此說滅諦，</s>
    <s id="3:10">及苦集世間，此說苦集諦。</s>
    <s id="3:11">四諦次第如彼說耶？</s>
    <s id="3:12">不爾。</s>
    <s id="3:13">云何？</s>
  </p>
  <p id="4">
    <s id="4:1">如今所列，一苦二集三滅四道， 四諦自體亦有異耶？不爾，云何？ 如先所辯，為顯體同彼故說亦然聲。</s>
  </p>
  <p id="5">
    <s id="5:1">四諦何緣如是次第， 隨現觀位先後而說，謂現觀中先所觀者便在先說。</s>
    <s id="5:2">若異此者應先說因後方說果。</s>
    <s id="5:3">然或有法說次隨生，如念住等。</s>
    <s id="5:4">或復有法說次隨便，如正勝等。</s>
    <s id="5:5">謂此中無決定理趣起，如是欲先斷已生後遮未生，但隨言便。</s>
    <s id="5:6">今說四諦隨瑜伽師現觀位中先後次第。</s>
    <s id="5:7">何緣現觀次第必然？</s>
    <s id="5:8">加行位中如是觀故，何緣加行必如是觀， 謂若有法是愛著處能作逼惱，為求脫因，此法理應最初觀察，故修行者加行位中最初觀苦，苦即苦諦。</s>
    <s id="5:9">次復觀苦以誰為因，便觀苦因，因即集諦。</s>
    <s id="5:10">次復觀苦以誰為滅，便觀苦滅，滅即滅諦。</s>
    <s id="5:11">後觀苦滅以誰為道，便觀滅道，道即道諦。</s>
    <s id="5:12">如見病已次尋病因，續思病愈後求良藥。</s>
    <s id="5:13">契經亦說諦次第喻。</s>
    <s id="5:14">何契經說？</s>
    <s id="5:15">謂良醫經，如彼經言，夫醫王者，謂具四德能拔毒箭。</s>
    <s id="5:16">一善知病狀，二善知病因，三善知病愈，四善知良藥，如來亦爾，為大醫王，如實了知苦集滅道， 故加行位如是次觀，現觀位中次第亦爾。由加行力所引發故， 如已觀地縱馬奔馳。</s>
    <s id="5:17">此現觀名為目何義？</s>
    <s id="5:18">應知此目現等覺義。</s>
    <s id="5:19">何緣說此唯是無漏？</s>
    <s id="5:20">對向涅槃正覺境故，此覺真淨故得正名。</s>
    <s id="5:21">應知此中果性取蘊名為苦諦。</s>
    <s id="5:22">因性取蘊名為集諦，是能集故。</s>
    <s id="5:23">由此苦集因果性分，名雖有殊非物有異。</s>
    <s id="5:24">滅道二諦物亦有殊。</s>
    <s id="5:25">何義經中說為聖諦？</s>
    <s id="5:26">是聖者諦故得聖名。</s>
    <s id="5:27">於非聖者此豈成妄？</s>
    <s id="5:28">於一切是諦性無顛倒故，然唯聖者實見非餘，是故經中但名聖諦，非非聖諦顛倒見故。</s>
    <s id="5:29">如有頌言：聖者說是樂，非聖說為苦，聖者說為苦，非聖說是樂</s>
    <s id="5:30">有餘師說：二唯聖諦，餘二通是聖非聖諦。</s>
    <s id="5:31">唯受一分是苦自體，所餘並非，如何可言諸有漏行皆是苦諦？</s>
    <s id="5:32">頌曰：苦由三苦合，如所應一切，可意非可意，餘有漏行法</s>
    <s id="5:33">論曰：有三苦性，一苦苦性，二行苦性，三壞苦性。</s>
    <s id="5:34">諸有漏行如其所應與此三種苦性合故。皆是苦諦，亦無有失。</s>
    <s id="5:35">此中可意有漏行法與壞苦合故名為苦。</s>
    <s id="5:36">諸非可意有漏行法與苦苦合故名為苦。</s>
    <s id="5:37">除此所餘有漏行法與行苦合故名為苦。</s>
    <s id="5:38">何謂為可意非可意餘？ 謂樂等三受如其次第由三受力令順樂受等諸有漏行得可意等名。</s>
    <s id="5:39">所以者何？若諸樂受由壞成苦性，</s>
    <s id="5:40">如契經言：諸樂受生時樂住時樂壞時苦。</s>
    <s id="5:41">若諸苦受由體成苦性。</s>
    <s id="5:42">如契經言：諸苦受生時苦住時苦。</s>
    <s id="5:43">不苦不樂受由行成苦性，眾緣造故。</s>
    <s id="5:44">如契經言： 若非常即是苦。</s>
    <s id="5:45">如受順受諸行亦然。</s>
    <s id="5:46">有餘師釋，苦即苦性名苦苦性，如是乃至行即苦性名行苦性。</s>
    <s id="5:47">應知此中說可意非可意為壞苦苦苦者，由不共故。</s>
    <s id="5:48">理實一切行苦故苦，此唯聖者所能觀見，</s>
    <s id="5:49">故有頌言： 如以一睫毛，</s>
    <s id="5:50">置掌人不覺，</s>
    <s id="5:51">若置眼睛上，</s>
    <s id="5:52">為損及不安，</s>
    <s id="5:53">愚夫如手掌，</s>
    <s id="5:54">不覺行苦睫，</s>
    <s id="5:55">智者如眼睛，</s>
    <s id="5:56">緣極生厭怖</s>
    <s id="5:57">以諸愚夫於無間獄受劇苦蘊生苦怖心，不如眾聖於有頂蘊。</s>
    <s id="5:58">道諦亦應是行苦攝，有為性故。</s>
    <s id="5:59">道諦非苦，違逆聖心是行苦相。</s>
    <s id="5:60">非聖道起違逆聖心，由此能引眾苦盡故。</s>
    <s id="5:61">若觀諸有為涅槃寂靜者， 亦由先見彼法是苦後觀彼滅以為寂靜故， 有為言唯顯有漏。</s>
    <s id="5:62">若諸法中亦許有樂，何緣但說苦為聖諦？</s>
    <s id="5:63">有一類釋，由樂少故，如置綠豆烏豆聚中，以少從多名烏豆聚。</s>
    <s id="5:64">誰有智者瀝水澆癰有少樂生計癰為樂。</s>
    <s id="5:65">有餘於此以頌釋言：</s>
    <s id="5:66">能為苦因故，</s>
    <s id="5:67">能集眾苦故，</s>
    <s id="5:68">有苦希彼故，</s>
    <s id="5:69">說樂亦名苦</s>
    <s id="5:70">理實應言：聖者觀察諸有及樂體皆是苦，以就行苦同一味故，</s>
    <s id="5:71">由此立苦為諦非樂。</s>
    <s id="5:72">如何亦觀樂受為苦？</s>
    <s id="5:73">由性非常違聖心故。</s>
    <s id="5:74">如以苦相觀色等時非彼苦相一如苦受。</s>
    <s id="5:75">有謂，樂受是苦因故，諸聖亦觀彼為苦者，此釋非理，能為苦因是集行相，豈關於苦。</s>
    <s id="5:76">又諸聖者生色無色，緣彼如何有苦想轉，非彼諸蘊為苦受因。</s>
    <s id="5:77">又經復說行苦何用， 若由非常觀樂為苦，非常苦觀行相何別？</s>
    <s id="5:78">生滅法故觀為非常， 違聖心故觀之為苦，但見非常知違聖心故非常行相能引苦行相。</s>
    <s id="5:79">有餘部師作如是執，定無實樂受唯是苦。</s>
    <s id="5:80">云何知然？</s>
    <s id="5:81">由教理故。</s>
    <s id="5:82">云何由教？</s>
    <s id="5:83">如世尊言：諸所有受無非是苦。</s>
    <s id="5:84">又契經言：汝應以苦觀於樂受。</s>
    <s id="5:85">又契經言：於苦謂樂名為顛倒。</s>
    <s id="5:86">云何由理？</s>
    <s id="5:87">以諸樂因皆不定故。</s>
    <s id="5:88">謂諸所有衣服飲食冷煖等事，諸有情類許為樂因，此若非時過量受用便能生苦， 復成苦因不應樂因。</s>
    <s id="5:89">於增盛位或雖平等但由非時便成苦因能生於苦，故知衣等本是苦因， 苦增盛時其相方顯，威儀易脫理亦應然。</s>
    <s id="5:90">又治苦時方起樂覺，及苦易脫樂覺乃生。</s>
    <s id="5:91">謂若未遭飢渴寒熱疲欲等苦所逼迫時，不於樂因生於樂覺。</s>
    <s id="5:92">故於對治重苦因中，愚夫妄計此能生樂，實無決定能生樂因。</s>
    <s id="5:93">苦易脫中愚夫謂樂。</s>
    <s id="5:94">如荷重擔暫易肩等。</s>
    <s id="5:95">故受唯苦，定無實樂。</s>
    <s id="5:96">對法諸師言樂實有，此言應理。</s>
    <s id="5:97">云何知然？</s>
    <s id="5:98">且應反徵撥無樂者。</s>
    <s id="5:99">何名為苦？</s>
    <s id="5:100">若謂逼迫既有適悅有樂應成。</s>
    <s id="5:101">若謂損害既有饒益有樂應成。</s>
    <s id="5:102">若謂非愛既有可愛有樂應成。</s>
    <s id="5:103">若謂可愛體非成實，以諸聖者於離染時可愛復成非可愛故，</s>
    <s id="5:104">不爾，可愛聖離染時，由異門觀為非愛故。</s>
    <s id="5:105">謂若有受自相可愛，此受未常成非可愛。</s>
    <s id="5:106">然諸聖者於離染時，以餘行相厭患此受。</s>
    <s id="5:107">謂觀此受是放逸處，要由廣大功力所成變壞無常故非可愛，非彼自相是非愛法。</s>
    <s id="5:108">若彼自體是非可愛不應於中有起愛者。</s>
    <s id="5:109">若不起愛於離染時聖者不應以餘行相觀察樂受深生厭患。</s>
    <s id="5:110">故由自相有實樂受。</s>
    <s id="5:111">然世尊言諸所有受無非苦者，佛自釋通，如契經言：佛告慶喜，我依諸行皆是無常，</s>
    <s id="5:112">及諸有為皆是變壞，密作是說：諸所有受無非是苦。</s>
    <s id="5:113">故知此經不依苦苦作如是說。</s>
    <s id="5:114">若由自相說受皆苦，何緣慶喜作是問言：佛於餘經說有三受，謂樂及苦不苦不樂。</s>
    <s id="5:115">依何密意此經復言諸所有受無非是苦，</s>
  </p>
  <p id="6">
    <s id="6:1">慶喜但應作如是問：依何密意說有三受？</s>
    <s id="6:2">世尊亦應但作是答，我依此密意故說有三受， 經中既無如是問答。</s>
    <s id="6:3">故由自相實有三受，世尊既言我密意說諸所有受無非是苦，即已顯示此所說經依別意說非真了義。</s>
    <s id="6:4">又契經言：汝應以苦觀樂受者，應知此經意顯樂受有二種性：</s>
    <s id="6:5">一有樂性，謂此樂受依自相門是可愛故， 二有苦性，謂依異門亦是無常變壞法故。</s>
    <s id="6:6">然觀樂時能為繫縛，諸有貪者噉此味故。</s>
    <s id="6:7">若觀苦時能令解脫，如是觀者得離貪故，佛以觀苦能令解脫故，勸有情觀樂為苦。</s>
    <s id="6:8">如何知此自相是樂，</s>
    <s id="6:9">如有頌言：</s>
    <s id="6:10">諸佛正遍覺  </s>
    <s id="6:11">知諸行非常</s>
    <s id="6:12">及有為變壞  </s>
    <s id="6:13">故說受皆苦</s>
    <s id="6:14">又契經言於苦謂樂名顛倒者，此別意說。</s>
    <s id="6:15">以諸世間於諸樂受妙欲諸有，</s>
    <s id="6:16">一分樂中，一向計樂，故成顛倒。 謂諸樂受若依異門亦有苦性，然諸世間唯觀為樂故成顛倒。</s>
    <s id="6:17">諸妙欲境樂少苦多，唯觀為樂故成顛倒，諸有亦然。</s>
    <s id="6:18">故不由此能證樂受無實理成。</s>
    <s id="6:19">若受自相實皆苦者，佛說三受有何勝利？</s>
    <s id="6:20">若謂世尊隨俗說者，不應正理。</s>
    <s id="6:21">以世尊言我密說受無非苦故。</s>
    <s id="6:22">又於觀五受說如實言故，謂契經說：所有樂根所有喜根應知此二皆是樂受，乃至廣說，</s>
    <s id="6:23">復作是說，若以正慧如實觀見如是五根三結永斷，乃至廣說。</s>
    <s id="6:24">又佛如何於一苦受，隨順世俗分別說三？若謂世間於下上中苦，如其次第起樂等三覺，</s>
    <s id="6:25">佛隨順彼說樂等三，理亦不然，樂亦三故，應於下等三苦唯起上等樂覺。</s>
    <s id="6:26">又受殊勝香味觸等所生樂時，有何下苦？</s>
    <s id="6:27">而世於中起樂受覺，若許爾時有下苦者，如是下苦已滅未生，世應爾時有極樂覺，此位眾苦都無有故。</s>
    <s id="6:28">受欲樂時徵問亦爾。</s>
    <s id="6:29">又下品受現在前時，許受分明猛利可取，</s>
    <s id="6:30">許中品受現在前時與此相違，如何應理？</s>
    <s id="6:31">又下三定說有樂故，應有下苦，以上諸地說有捨故，應有中苦。定勝苦增，豈應正理？</s>
    <s id="6:32">故不應依下等三苦如次建立樂等三受。</s>
    <s id="6:33">又契經說：佛告大名，若色一向是苦非樂非樂所隨，乃至廣說，故知定有少分實樂，</s>
    <s id="6:34">如是且辯彼所引教顯無實樂為證不成，所立理言亦不成證。</s>
    <s id="6:35">且以諸樂因皆不定故者，此非正理，迷因義故。</s>
    <s id="6:36">謂觀所依分位差別諸外境界方為樂因或為苦因，非唯外境。</s>
    <s id="6:37">若此外境至此所依如是分位能為樂因，未嘗至此不為樂因，是故樂因非不決定。</s>
    <s id="6:38">如世間火觀所煮炙分位差別為美熟因或為違因非唯彼火，若此火至此所煮炙如是分位，為美熟因，未嘗至此非美熟因故美熟因非不決定，樂因亦爾，決定理成。</s>
    <s id="6:39">又三靜慮中樂因豈不定？</s>
    <s id="6:40">彼因無時能生苦故，又彼所說要治苦時起樂覺者，准前已破。謂受殊勝香味觸等所生樂時，對治何苦而世於中起於樂覺，</s>
    <s id="6:41">設許爾時治麁苦者，此能治苦已滅未生，爾時轉應生極樂覺，</s>
    <s id="6:42">又靜慮樂治何故生，如是等破，准前應說。</s>
    <s id="6:43">又彼所說苦易脫中樂覺乃生如易肩者，此身分位實能生樂，乃至身如是分位未滅前必有樂生，滅則不爾。</s>
    <s id="6:44">若異此者此位後時樂應轉增，苦漸微故，如是易脫身四威儀生樂解勞應知亦爾。</s>
    <s id="6:45">若先無苦於最後時何為欻然生於苦覺？</s>
    <s id="6:46">由身變易分位別故，如酒等後時有甘醋味起。</s>
    <s id="6:47">是故樂受實有理成，由此定知，</s>
    <s id="6:48">諸有漏行三苦合故如應名苦。</s>
    <s id="6:49">即苦行體亦名集諦，此說必定違越契經，</s>
    <s id="6:50">契經唯說愛為集故，</s>
    <s id="6:51">經就勝故說愛為集，理實所餘亦是集諦。</s>
    <s id="6:52">如是理趣由何證知？</s>
    <s id="6:53">餘契經中亦說餘故，</s>
    <s id="6:54">如薄伽梵伽他中言：業愛及無明，為因招後行，令諸有相續，名補特伽羅</s>
    <s id="6:55">又契經說五種種子，此即別名說有取識。</s>
    <s id="6:56">又彼經說置地界中，此即別名說四識住。</s>
    <s id="6:57">故經所說是密意言。</s>
    <s id="6:58">阿毘達磨依法相說。 然經中說愛為集者，偏說起因。</s>
    <s id="6:59">伽他中說業愛無明皆為因者，具說生起及彼因因。</s>
    <s id="6:60">云何知爾，業為生因愛為起因，經所說故。</s>
    <s id="6:61">又彼經中次第顯示後行業有因有緣有緒故。</s>
    <s id="6:62">為別建立種子及田說有取識及四識住，故非唯愛為集諦體。</s>
    <s id="6:63">何法名生？何法名起？</s>
    <s id="6:64">界趣生等品類差別自體出現，說名為生。</s>
    <s id="6:65">若無差別後有相續，說名為起。</s>
    <s id="6:66">業與有愛如其次第為彼二因，</s>
    <s id="6:67">譬如種子與穀麥等別種類芽為能生因，</s>
    <s id="6:68">水與一切無差別芽為能起因，業及有愛為生起因，應知亦爾。</s>
    <s id="6:69">愛為起因何理為證？</s>
    <s id="6:70">離愛後有必不起故，</s>
    <s id="6:71">謂有愛離愛二俱命終，唯見有愛者後有更起，由此理證愛為起因，起有起無定隨愛故。</s>
    <s id="6:72">又由愛故相續趣後，現見若於是處有愛，則心相續數趣於彼。</s>
    <s id="6:73">由此比知，以有愛故能令相續馳趣後有，又取後身。</s>
    <s id="6:74">更無有法封執堅著如貪愛者，如蓽豆屑於澡浴時和水塗身至乾燥位著身難離餘無以加。</s>
    <s id="6:75">如是無有餘為因法執取後身如我愛者，由此理證愛為起因。</s>
    <s id="6:76">如是世尊說諦有四，餘經復說：諦有二種，一世俗諦，二勝義諦。</s>
    <s id="6:77">如是二諦，其相云何？</s>
    <s id="6:78">頌曰：彼覺破便無，慧析餘亦爾，如瓶水世俗，異此名勝義</s>
    <s id="6:79">論曰：若彼物覺彼破便無，彼物應知名世俗諦，</s>
    <s id="6:80">如瓶被破為碎凡時瓶覺則無， 衣等亦爾，</s>
    <s id="6:81">又若有物以慧析除彼覺便無亦是世俗，</s>
    <s id="6:82">如水被慧析色等時水覺則無， 火等亦爾。</s>
    <s id="6:83">即於彼物未破析時以世想名施設為彼，施設有故名為世俗，依世俗理說有瓶等，是實非虛名世俗諦。</s>
    <s id="6:84">若物異此名勝義諦，</s>
    <s id="6:85">謂彼物覺彼破不無及慧析餘彼覺仍有，應知彼物名勝義諦。</s>
    <s id="6:86">如色等物碎至極微，或以勝慧析除味等，彼覺恒有，受等亦然。</s>
    <s id="6:87">此真實有故名勝義， 依勝義理說有色等，是實非虛名勝義諦。</s>
    <s id="6:88">先軌範師作如是說：如出世智及此後得世間正智所取諸法名勝義諦。</s>
    <s id="6:89">如此餘智所聚諸法名世俗諦。</s>
    <s id="6:90">已辯諸諦，</s>
    <s id="6:91">應說云何方便勤修趣見諦道。</s>
  </p>
  <p id="7">
    <s id="7:1">頌曰：將趣見諦道， 應住戒勤修，聞思修所成， 謂名俱義境</s>
    <s id="7:2">論曰：諸有發心將趣見諦，應先安住清淨尸羅，</s>
    <s id="7:3">然後勤修聞所成等，謂先攝受順見諦聞，</s>
    <s id="7:4">聞已勤求所聞法義，聞法義已無倒思惟，</s>
    <s id="7:5">思已方能依定修習，</s>
    <s id="7:6">行者如是住戒勤修。 依聞所成慧起思所成慧。</s>
    <s id="7:7">依思所成慧起修所成慧。</s>
    <s id="7:8">此三慧相差別云何？</s>
  </p>
  <p id="8">
    <s id="8:1">毘婆沙師謂， 三慧相緣名俱義，如次有別， 聞所成慧唯緣名境， 未能捨文而觀義故。</s>
    <s id="8:2">思所成慧緣名義境，有時由文引義，有時由義引文， 未全捨文而觀義故。</s>
    <s id="8:3">修所成慧唯緣義境，已能捨文唯觀義故。</s>
    <s id="8:4">譬若有人浮深駛水，曾未學者不捨所依。</s>
    <s id="8:5">曾學未成或捨或執。</s>
    <s id="8:6">曾善學者不待所依，自力浮渡，三慧亦爾。</s>
    <s id="8:7">有言： 若爾思慧不成，謂此既通緣名緣義，如次應是聞修所成。</s>
    <s id="8:8">今詳三相無過別者，</s>
    <s id="8:9">謂修行者依聞至教所生勝慧名聞所成。</s>
    <s id="8:10">依思正理所生勝慧名思所成。</s>
    <s id="8:11">依修等持所生勝慧名修所成， 說所成言顯三勝慧是聞思等三因所成。</s>
    <s id="8:12">猶如世間於命牛等如次說是食草所成。</s>
    <s id="8:13">諸有欲於修精勤學者，如何[淨身器]令修速成。</s>
    <s id="8:14">頌曰： 具身心遠離，無不足大欲，謂已得未得，多求名所無，治相違界三，無漏無貪性，四聖種亦爾，前三唯喜足，三生具後業，為治四愛生，我所我事欲，暫息永除故</s>
    <s id="8:15">論曰：身器清淨略由三因，何等謂三因，一身心遠離，二喜足少欲，三住四聖種。</s>
    <s id="8:16">身遠離者，離相雜住，心遠離者，離不善尋。 此二易可成。</s>
  </p>
  <p id="9">
    <s id="9:1">由喜足少欲， 言喜足者無不喜足，少欲者無大欲。</s>
    <s id="9:2">所無二種差別云何？</s>
  </p>
  <p id="10">
    <s id="10:1">對法諸師咸作是說：於已得妙衣服等更多求名不喜足，於未得妙衣等多希求名大欲，</s>
    <s id="10:2">豈不更求亦緣未得？</s>
    <s id="10:3">此二差別便應不成，</s>
    <s id="10:4">是故此中應作是說：於所已得不妙不多悵望不歡名不喜足。</s>
    <s id="10:5">於所未得衣服等事求妙求多名為大欲。</s>
  </p>
  <p id="11">
    <s id="11:1">喜足少欲能治此故與此相違應知差別。</s>
  </p>
  <p id="12">
    <s id="12:1">喜足少欲通三界無漏， 所治二種唯欲界所繫。</s>
  </p>
  <p id="13">
    <s id="13:1">喜足少欲體是無貪， 所治二種欲貪為性。</s>
  </p>
  <p id="14">
    <s id="14:1">能生眾聖故名聖種，四聖種體亦是無貪。</s>
  </p>
  <p id="15">
    <s id="15:1">四中前三體唯喜足， 謂於衣服飲食臥具，隨所得中皆生喜足。</s>
    <s id="15:2">第四聖種謂樂斷修。</s>
    <s id="15:3">如何亦用無貪為體？</s>
    <s id="15:4">以能棄捨有欲貪故。</s>
    <s id="15:5">為顯何義立四聖種？</s>
  </p>
  <p id="16">
    <s id="16:1">以諸弟子捨俗生具及俗事業，為求解脫歸佛出家，法主世尊愍彼安立助道二事，一者生具，二者事業，前三即是助道生具。</s>
    <s id="16:2">最後即是助道事業，汝等若能依前生具作後事業解脫非久。</s>
    <s id="16:3">何故安立如是二事？</s>
  </p>
  <p id="17">
    <s id="17:1">為欲對治四種愛生故， 契經言：苾芻諦聽，愛因衣服應生時生，</s>
    <s id="17:2">應住時住，應執時執，</s>
    <s id="17:3">如是愛因飲食臥具及有無有，皆如是說。</s>
    <s id="17:4">為治此四說四聖種。</s>
  </p>
  <p id="18">
    <s id="18:1">即依此義更異門說： 謂佛為欲暫息永除我所我事欲 故說四聖種，我所事者謂衣服等。</s>
    <s id="18:2">我事者謂自身，緣彼貪名為欲。</s>
    <s id="18:3">為暫止息前三貪故說前三聖種。</s>
    <s id="18:4">為永滅除四種貪故說第四聖種。</s>
    <s id="18:5">如是已說修所依器，</s>
    <s id="18:6">由何門故能正入修？</s>
    <s id="18:7">頌曰： 入修要二門，不淨觀息念，貪尋增上者，如次第應修</s>
    <s id="18:8">論曰： 正入修門要者有二，一不淨觀，二持息念。</s>
    <s id="18:9">誰於何門能正入修？ 如次應知。</s>
  </p>
  <p id="19">
    <s id="19:1">貪尋增者， 謂貪猛盛數現在前， 如是有情名貪行者， 彼觀不淨能正入修。</s>
    <s id="19:2">尋多亂心名尋行者，彼依息念能正入修。</s>
    <s id="19:3">有餘師言：此持息念非多緣故能止亂尋。</s>
    <s id="19:4">不淨多緣顯形差別，引多尋故，治彼無能。</s>
    <s id="19:5">有餘復言：此時息念內門轉故能止亂尋。</s>
    <s id="19:6">不淨多於外門轉故， 猶如眼識治彼無能。</s>
    <s id="19:7">此中先應辯不淨觀，如是觀相云何？</s>
    <s id="19:8">頌曰：為通治四貪，且辯觀骨鎖，廣至海復略，名初習業位，除足至頭半，名為已熟修，繫心在眉間，名超作意位</s>
    <s id="19:9">論曰：修不淨觀正為治貪， 然貪差別略有四種，一顯色貪，二形色貪，三妙觸貪，四供奉貪。</s>
    <s id="19:10">緣青瘀等修不淨觀治第一貪。</s>
    <s id="19:11">緣彼食等修不淨觀治第二貪。</s>
    <s id="19:12">緣蟲蛆等修不淨觀治第三貪。</s>
    <s id="19:13">緣屍不動修不淨觀治第四貪。</s>
  </p>
  <p id="20">
    <s id="20:1">若緣骨鎖修不淨觀，通能對治如是四貪，以骨鎖中無四貪境故。</s>
    <s id="20:2">應且辯修骨鎖觀，此唯勝解作意攝故，少分緣故，不斷煩惱，唯能制伏令不現行。</s>
    <s id="20:3">然瑜伽師修骨鎖觀總有三位： 一初習業，二已熟修，三超作意。</s>
  </p>
  <p id="21">
    <s id="21:1">謂觀行者， 欲修如是不淨觀時，應先繫心於自身分，或於足指或額 或餘，</s>
    <s id="21:2">隨所樂處心得住已， 依勝解力於自身分假想思惟，皮肉爛墮漸令骨淨，乃至具觀全身骨鎖。</s>
    <s id="21:3">見一具已復觀第二， 如是漸次廣至一房一寺一園一村一國，乃至遍地以海為邊，於其中間骨鎖充滿。</s>
    <s id="21:4">為令勝解得增長故，於所廣事漸略而觀，乃至唯觀一具骨鎖，</s>
    <s id="21:5">齊此漸略不淨觀成名瑜伽師初習業位。</s>
  </p>
  <p id="22">
    <s id="22:1">為令略觀勝解力增於一具中先除足骨思惟餘骨繫心而住，</s>
    <s id="22:2">漸次乃至除頭半骨思惟半骨繫心而住，齊此轉略不淨觀成名瑜伽師已熟修位。</s>
  </p>
  <p id="23">
    <s id="23:1">為令略觀勝解自在除半頭骨繫心眉間，專注一緣湛然而住， 齊此極略不淨觀成名瑜伽師超作意位。</s>
    <s id="23:2">有不淨觀由所緣小非自在小應作四句：</s>
    <s id="23:3">此由作意已熟未熟未熟已熟，及由所緣自身至海有差別故。</s>
    <s id="23:4">此不淨觀何性，幾地緣何境，何處生，何行相，緣何世？ 為有漏，為無漏？為離染得，為加行得？</s>
    <s id="23:5">頌曰： 無貪性十地，緣欲色人生， 不淨自世緣，有漏通二得</s>
    <s id="23:6">論曰：如先所問今次第答， 謂此觀以無貪為性。</s>
    <s id="23:7">通依十地，謂四靜慮及四近分中間欲界，</s>
    <s id="23:8">唯緣欲界所見色境，</s>
    <s id="23:9">所見者何？</s>
    <s id="23:10">謂顯形色，緣義為境，由此已成。</s>
    <s id="23:11">唯人趣生，三洲除北，尚非餘趣，況餘界生，</s>
    <s id="23:12">既立不淨名，唯不淨行相， 隨在何世緣自世境，</s>
    <s id="23:13">若不生法通緣三世，</s>
    <s id="23:14">既唯勝解作意相應，此觀理應唯是有漏，</s>
    <s id="23:15">通離染得及加行得，由有曾得未曾得故。</s>
    <s id="23:16">說不淨觀相差別已，</s>
    <s id="23:17">次應辯持息念，</s>
    <s id="23:18">此差別相云何？</s>
    <s id="23:19">頌曰： [息念]慧五地，緣風依欲身， 二得實外無，有六謂數等</s>
    <s id="23:20">論曰：言息念者，即契經中所說阿那阿波那念， 言阿那者，謂持息入，是引外風令入身義。</s>
    <s id="23:21">阿波那者，謂持息出，是引內風令出身義。</s>
    <s id="23:22">慧由念力觀此為境故名阿那阿波那念，以慧為性。</s>
    <s id="23:23">而說念者，念力持故於境分明所作事成，如念住故。</s>
    <s id="23:24">通於五地，謂初二三靜慮近分中間欲界。</s>
    <s id="23:25">此念唯與捨相應故，</s>
    <s id="23:26">謂苦樂受能順引尋，此念治尋故不俱起。</s>
    <s id="23:27">喜樂二受能違專注，此念於境專注故成，由此相違故不俱起。</s>
    <s id="23:28">有說： 根本下三靜慮中亦有捨受，彼說依八地。</s>
    <s id="23:29">上定現前息無有故。</s>
    <s id="23:30">此定緣風，依欲身起，唯人天趣除北俱盧。</s>
    <s id="23:31">通離染得及加行得。</s>
    <s id="23:32">唯與真實作意相應， 正法有情方能修習。</s>
    <s id="23:33">外道無有， 無說者故，自不能覺微細法故。</s>
  </p>
  <p id="24">
    <s id="24:1">此相圓滿由具六因， 一數二隨三止四觀五轉六淨。</s>
    <s id="24:2">數謂繫心緣入出息不作加行， 放捨身心 唯念憶持入出息數，從一至十不減不增。</s>
    <s id="24:3">恐心於現，極聚散故。</s>
    <s id="24:4">然於此中容有三失， 一數減失，於二謂一，</s>
    <s id="24:5">二數增失，於一謂二，</s>
    <s id="24:6">三雜亂失，於入謂出於出謂入。</s>
    <s id="24:7">若離如是三種過失名為正數。</s>
    <s id="24:8">若十中間心散亂者，復應從一次第數之，終而復始乃至得定。</s>
    <s id="24:9">隨謂繫心緣入出息不作加行隨息而行，念息入出時各遠至何所，謂念息入。</s>
    <s id="24:10">為行遍身，為行一分，</s>
    <s id="24:11">隨彼息入行至喉心臍髖髀脛，乃至足指念恒隨逐。</s>
    <s id="24:12">若念息出離身為至一磔一尋，隨所至方念恒隨逐。</s>
    <s id="24:13">有餘師說：息出極遠乃至風輪或吠嵐婆，</s>
    <s id="24:14">此不應理，此念真實作意俱故。</s>
    <s id="24:15">止謂繫念唯在鼻端，或在眉間乃至足指，隨所樂處安止其心，觀息住身如珠中縷， 為冷為煖為損為益。</s>
    <s id="24:16">觀謂觀察此息風已，兼觀息俱大種造色及依色住心及心所，具觀五蘊以為境界。</s>
    <s id="24:17">轉謂移轉緣息風覺安置後後勝善根中乃至世間第一法位。</s>
    <s id="24:18">淨謂昇進入見道等。</s>
    <s id="24:19">有餘師說：念住為初金剛喻定為後名轉，</s>
    <s id="24:20">盡智等方名淨，為攝六相故，</s>
    <s id="24:21">說頌言：持息念應知，有六種異相，謂數隨止觀 ，轉淨相差別</s>
    <s id="24:22">息相差別云何應知。</s>
    <s id="24:23">頌曰：入出息隨身，依二差別轉，情數非執受，等流非下緣</s>
    <s id="24:24">論曰：隨身生地息彼地攝，以息是身一分攝故。</s>
    <s id="24:25">此入出息轉依身心差別，以生無色界及羯剌藍等并入無心定及第四定等，此息於彼皆不轉故。</s>
    <s id="24:26">謂要身中有諸孔隙，入出息地心正現前息於爾時方得轉故，</s>
    <s id="24:27">出第四定等及初生時息最先入，入第四定等及後死時息最後出。</s>
  </p>
  <p id="25">
    <s id="25:1">息有情數攝。 有情身分故。</s>
  </p>
  <p id="26">
    <s id="26:1">非有執受， 與根相離故，</s>
  </p>
  <p id="27">
    <s id="27:1">是等流性， 同類因生故，非所長養， 身增長時彼損減故，非異熟生， 斷已後時更相續故。</s>
    <s id="27:2">餘異熟色無如是故。</s>
  </p>
  <p id="28">
    <s id="28:1">唯自上地心之所緣，非下地威儀通果心境故。</s>
    <s id="28:2">分別賢聖品第六之二</s>
    <s id="28:3">如是已說入修二門，</s>
    <s id="28:4">由此二門心便得定，心得定已，復何所修？</s>
    <s id="28:5">頌曰：依已修成止，為觀修念住， 以自相共相，觀身受心法， 自性聞等慧，餘相雜所緣，說次第隨生，治倒故唯四</s>
    <s id="28:6">論曰：依已修成滿勝奢摩他，為毘鉢舍那修四念住。</s>
    <s id="28:7">如何修習四念住耶？</s>
  </p>
  <p id="29">
    <s id="29:1">謂以自共相觀身受心法。</s>
    <s id="29:2">身受心法各別自性名為自相。</s>
    <s id="29:3">一切有為皆非常性，一切有漏皆是苦性，及一切法空非我性名為共相。</s>
    <s id="29:4">身自性者。</s>
    <s id="29:5">大種造色，受心自性如自名顯。</s>
    <s id="29:6">法自性者，除三餘法。</s>
    <s id="29:7">傳說：在定以極微剎那，各別觀身名身念住滿，餘三滿相如應當知。</s>
    <s id="29:8">何等名為四念住體？</s>
    <s id="29:9">此四念住體各有三， 自性相雜所緣別故。</s>
    <s id="29:10">自性念住以慧為體。</s>
  </p>
  <p id="30">
    <s id="30:1">此慧有三種，謂聞等所成。</s>
    <s id="30:2">即此亦名三種念住， 相雜念住以慧所餘俱有為體，</s>
  </p>
  <p id="31">
    <s id="31:1">所緣念住以慧所緣諸法為體，</s>
  </p>
  <p id="32">
    <s id="32:1">寧知自性是慧非餘？</s>
    <s id="32:2">經說：於身住循身觀名身念住，餘三亦然。</s>
    <s id="32:3">諸循觀名唯目慧體。</s>
  </p>
  <p id="33">
    <s id="33:1">非慧無有循觀用故，</s>
    <s id="33:2">何緣於慧立念住名？</s>
    <s id="33:3">毘婆沙師說：此品念增故，</s>
    <s id="33:4">是念力持慧得轉義，如斧破木由楔力持，</s>
    <s id="33:5">理實應言慧令念住，是故於慧立念住名，隨慧所觀能明記故。</s>
    <s id="33:6">由此無滅作如是言：若有能於身住循身觀，緣身念得住乃至廣說。</s>
    <s id="33:7">世尊亦說：若有於身住循身觀者念便住不謬。</s>
    <s id="33:8">然有經言：此四念住由何故集，由何故滅？</s>
    <s id="33:9">食觸名色作意集故，如次令身受心法集，食觸名色作意滅故，如次令身受心法滅，應知彼說所緣念住以念於彼得安住故。</s>
    <s id="33:10">又念住別名隨所緣緣自他俱相續異故，一一念住各有三種。</s>
  </p>
  <p id="34">
    <s id="34:1">此四念住說次隨生， 生復何緣次第如是？</s>
    <s id="34:2">隨境麁者應先觀故，</s>
    <s id="34:3">或諸欲貪於身處轉，故四念住觀身在初，然貪於身由欣樂受，</s>
    <s id="34:4">欣樂於受由心不調，心之不調由惑未斷， 故觀受等如是次第。</s>
  </p>
  <p id="35">
    <s id="35:1">此四念住如次治彼淨樂常我四種顛倒，故唯有四不增不減。</s>
    <s id="35:2">四中三種唯不雜緣。</s>
    <s id="35:3">第四所緣通雜不雜，</s>
    <s id="35:4">若唯觀法名不雜緣，</s>
    <s id="35:5">若於身等二三或四，總而觀察名為雜緣。</s>
    <s id="35:6">如是熟修雜緣身等法念住已，復何所修。</s>
    <s id="35:7">頌曰：彼居法念住，總觀四所緣，修非常及苦，空非我行相</s>
    <s id="35:8">論曰：彼觀行者，居緣總雜法念住中，總觀所緣身等四境修四行相，</s>
    <s id="35:9">所謂非常苦空非我，修此觀已生何善根。</s>
    <s id="35:10">頌曰：從此生煖法，具觀四聖諦，修十六行相，次生頂亦然，如是二善根，皆初法後四，次忍唯法念，下中品同頂，上唯觀欲苦，一行一剎那，世第一亦然，皆慧五除得</s>
    <s id="35:11">論曰：修習總緣共相法念住，漸次成熟乃至上上品，從此念住後，有順決擇分初善根生，名為煖法。</s>
    <s id="35:12">此法如煖立煖法名，</s>
    <s id="35:13">是能燒惑薪聖道火前相，如火前相故名為煖。</s>
  </p>
  <p id="36">
    <s id="36:1">此煖善根分位長故，能具觀察四聖諦境，</s>
    <s id="36:2">及能具修十六行相，</s>
    <s id="36:3">觀苦聖諦修四行相，一非常二苦三空四非我。</s>
    <s id="36:4">觀集聖諦修四行相，一因二集三生四緣。</s>
    <s id="36:5">觀滅聖諦修四行相，一滅二靜三妙四離。</s>
    <s id="36:6">觀道聖諦修四行相，一道二如三行四出。 此相差別如後當辯。</s>
  </p>
  <p id="37">
    <s id="37:1">此煖善根下中上品漸次增長至成滿時有善根生，名為頂法。 此轉勝故更立異名， 動善根中此法最勝如人頂故名為頂法。 或由此是進退兩際如山頂故，說名為頂。</s>
    <s id="37:2">此亦如煖具觀四諦，及能具修十六行相。</s>
  </p>
  <p id="38">
    <s id="38:1">如是煖頂二種善根，初安足時唯法念住。</s>
    <s id="38:2">以何義故名初安足？</s>
    <s id="38:3">謂隨何善根以十六行相，最初遊踐四聖諦迹，</s>
  </p>
  <p id="39">
    <s id="39:1">後增進時具四念住，</s>
    <s id="39:2">諸先所得後不現前，於彼不生欽重心故。</s>
  </p>
  <p id="40">
    <s id="40:1">此頂善根下中上品漸次增長至成滿時有善根生名為忍法。於四諦理能忍可中此最勝故。又此位忍無退墮故名為忍法，此忍善根安足增進皆法念住，與前有別。</s>
    <s id="40:2">然此忍法有下中上，</s>
    <s id="40:3">下中二品與頂法同，</s>
    <s id="40:4">謂具觀察四聖諦境及能具修十六行相。</s>
  </p>
  <p id="41">
    <s id="41:1">上品有異， 唯觀欲苦與世第一相隣接故。</s>
    <s id="41:2">由此義准，煖等善根皆能具緣三界苦等義已成立，無簡別故。</s>
    <s id="41:3">謂瑜伽師於色無色對治道等一一聖諦行相所緣漸減漸略，乃至但有二念作意思惟欲界苦聖諦境，齊此以前名中忍位。</s>
    <s id="41:4">從此位無間起勝善根一行一剎那名上品忍。</s>
  </p>
  <p id="42">
    <s id="42:1">此善根起不相續故。</s>
  </p>
  <p id="43">
    <s id="43:1">上品忍無間生世第一法。如上品忍，緣欲苦諦，修一行相唯一剎那。</s>
    <s id="43:2">此有漏故名為世間，</s>
    <s id="43:3">是最勝故名為第一， 此有漏法世間中勝，是故名為世第一法。</s>
    <s id="43:4">有士用力，離同類因，引聖道生，故名最勝。</s>
    <s id="43:5">如是煖等四種善根，念住性故，皆慧為體。</s>
  </p>
  <p id="44">
    <s id="44:1">若并助伴皆五蘊性，</s>
  </p>
  <p id="45">
    <s id="45:1">然除彼得，</s>
    <s id="45:2">勿諸聖者煖等善根重現前故。</s>
    <s id="45:3">此中煖法初安足時，緣三諦，法念住現在，修未來四，隨一行相現在，修未來四。</s>
    <s id="45:4">緣滅諦法念住現在，修未來一，隨一行相現在，修未來四， 由此種性先未曾得，要同分者方能修故。</s>
    <s id="45:5">後增進時緣三諦，隨一念住現在，修未來四，隨一行相現在，修未來十六。</s>
    <s id="45:6">緣滅諦法念住現在，修未來四，隨一行相現在，修未來十六。 由此種性先已曾得，不同分者亦能修故。</s>
    <s id="45:7">頂初安足緣四諦法念住現在，</s>
    <s id="45:8">修未來四，隨一行相現在，修未來十六。</s>
    <s id="45:9">後增進時緣三諦隨一念住現在，修未來四，隨一行相現在，修未來十六。 緣滅諦法念住現在，修未來四，隨一行相現在，修未來十六。</s>
    <s id="45:10">忍初安足及後增進，緣四諦法念住現在，修未來四， 隨一行相現在，修未來十六，然於增進略所緣時，隨略彼所緣不修彼行相。</s>
    <s id="45:11">世第一法緣欲苦諦法念住現在，修未來四，隨一行相現在，修未來四。</s>
    <s id="45:12">無異分故，似見道故。</s>
    <s id="45:13">已辯所生善根相體，今次應辯此差別義。</s>
    <s id="45:14">頌曰：此順決擇分，四皆修所成，六地二或七，依欲界身九，三女男得二，第四女亦爾，聖由失地捨，異生由命終，初二亦退捨，依本必見諦，捨已得非先，二捨性非得</s>
    <s id="45:15">論曰： 此煖頂忍世第一法，四殊勝善根名順決擇分。</s>
  </p>
  <p id="46">
    <s id="46:1">依何義建立順決擇分名？</s>
    <s id="46:2">決謂決斷，擇謂簡擇，決斷簡擇謂諸聖道。</s>
    <s id="46:3">以諸聖道能斷疑故，及能分別四諦相故。</s>
    <s id="46:4">分謂分段，此言意顯所順唯是見道一分， 決擇之分故得決擇分名。</s>
    <s id="46:5">此四為緣引決擇分，順益彼故，得順彼名故，</s>
    <s id="46:6">此名為順決擇分。</s>
  </p>
  <p id="47">
    <s id="47:1">如是四種皆修所成，非聞思所成， 唯等引地故。 四中前二是下品攝， 以俱可動猶可退故。忍中品攝，勝前二故，有世第一為其上故，世第一法獨是上品。</s>
  </p>
  <p id="48">
    <s id="48:1">此四善根皆依六地，謂四靜慮未至中間。</s>
    <s id="48:2">欲界中無，闕等引故，餘上地亦無，見道眷屬故，</s>
    <s id="48:3">又無色界心不緣欲界故，</s>
    <s id="48:4">欲界先應遍知斷故。</s>
  </p>
  <p id="49">
    <s id="49:1">此四善根能感色界五蘊異熟，</s>
    <s id="49:2">為圓滿因，不能牽引，憎背有故。</s>
  </p>
  <p id="50">
    <s id="50:1">或聲為顯二有異說： 謂煖頂二， 尊者妙音說：依前六及欲七地， 此四善根依欲身起。</s>
  </p>
  <p id="51">
    <s id="51:1">人天九處除北俱盧，前三善根三洲。</s>
    <s id="51:2">初起，後生天處亦續現前。</s>
    <s id="51:3">第四善根天處亦起，此無初後一剎那故。</s>
    <s id="51:4">此四善根唯依男女，前三男女俱通得二。</s>
  </p>
  <p id="52">
    <s id="52:1">第四女身亦得二種。</s>
    <s id="52:2">依男唯得男身善根，</s>
    <s id="52:3">已得女身非擇滅故。</s>
  </p>
  <p id="53">
    <s id="53:1">聖依此地得此善根， 失此地時善根方捨。</s>
    <s id="53:2">失地言顯遷生上地。</s>
  </p>
  <p id="54">
    <s id="54:1">異生於地若失不失，但失眾同分，必捨此善根。</s>
  </p>
  <p id="55">
    <s id="55:1">初二善根亦由退捨。 由死退捨唯異生非聖，由失地捨唯聖非異生。</s>
    <s id="55:2">忍及世第一異生亦無退。</s>
  </p>
  <p id="56">
    <s id="56:1">依根本地起煖等善根，彼於此生必定得見諦，厭生死心極猛利故。</s>
  </p>
  <p id="57">
    <s id="57:1">若先捨已後重得時，所得必非先之所捨，如捨已重得別解脫律儀，以未曾熟修大功用成故。</s>
    <s id="57:2">若先已得煖等善根經生故捨，遇了分位善說法師便生頂等。</s>
    <s id="57:3">若不遇者還從本修。</s>
    <s id="57:4">失退二捨非得為性，退必起過，失不必然，得此善根有何勝利？</s>
    <s id="57:5">頌曰：煖必至涅槃，頂終不斷善，忍不墮惡趣，第一入離生</s>
    <s id="57:6">論曰：四善根中</s>
    <s id="57:7">若得煖法，雖有退斷善根造無間業墮惡趣等，而無久流轉必至涅槃故。</s>
    <s id="57:8">若爾何殊順解脫分？</s>
    <s id="57:9">若無障礙去見諦近，此與見道行相同故。</s>
  </p>
  <p id="58">
    <s id="58:1">若得頂法雖有退等而增畢竟不斷善根。</s>
  </p>
  <p id="59">
    <s id="59:1">若得忍時雖命終捨住異生位而增無退不造無間，不墮惡趣，然頌但說不墮惡趣言，義准已知不造無間業，造無間業者必墮惡趣故，忍位無退如前已辯，此位不墮諸惡趣者，已遠趣彼業煩惱故。</s>
    <s id="59:2">若至忍位於少趣生處身有惑中得不生法故。</s>
    <s id="59:3">趣謂諸惡趣，生謂卵濕生，處謂無想北俱盧大梵處，身謂扇搋半擇迦二形身，有謂第八等有。</s>
    <s id="59:4">惑謂見所斷惑，此於下上位隨所應而得。</s>
    <s id="59:5">謂於下忍得惡趣不生，所餘不生至上忍方得，</s>
  </p>
  <p id="60">
    <s id="60:1">得世第一法，雖住異生位而能趣入正性離生，頌雖不言離命終捨，既無間入正性離生，義准已成，無命終捨，何緣唯此能入離生，已得異生非擇滅故，能如無間道捨異生性故。</s>
    <s id="60:2">此四善根各有三品，由聲聞等種性別故。</s>
    <s id="60:3">隨何種性善根已生，彼可移轉向餘乘不？</s>
    <s id="60:4">頌曰：轉聲聞種性，二成佛三餘，麟角佛無轉，一坐成覺故</s>
    <s id="60:5">論曰：聲聞種性煖頂已生，容可轉成無上正覺，彼若得忍無成佛理。</s>
  </p>
  <p id="61">
    <s id="61:1">謂於惡趣已超越故，菩提薩埵利物為懷，為化有情必往惡趣。</s>
    <s id="61:2">彼忍種性不可迴轉，是故定無得成佛義。</s>
    <s id="61:3">聲聞種性煖頂忍三，皆有可轉成獨覺義。在佛乘外故說為餘。</s>
  </p>
  <p id="62">
    <s id="62:1">麟角佛言顯麟角喻及無上覺煖等善根，並無移轉向餘乘義。</s>
  </p>
  <p id="63">
    <s id="63:1">皆以第四靜慮為依，一坐便成自乘覺故。第四靜慮是不傾動，最極明利三摩地故。堪為麟角喻無上覺所依。</s>
    <s id="63:2">此中覺言顯盡無生智，後當辯。</s>
    <s id="63:3">此是菩提性故，言一坐者，從煖善根乃至菩提不起于座。</s>
    <s id="63:4">有餘師說：從不淨觀不起于座乃至菩提，</s>
    <s id="63:5">有餘獨覺異麟角喻，起彼種性初二善根，轉向餘乘。理無遮礙。</s>
    <s id="63:6">頗有此生創修此行即此生引起順決擇分耶？不爾，云何？</s>
    <s id="63:7">頌曰：前順解脫分，速三生解脫，聞思成三業，殖在人三洲</s>
    <s id="63:8">論曰：順決擇分今生起者，必前生起順解脫分。</s>
    <s id="63:9">諸有創殖順解脫分，極速三生方得解脫，</s>
  </p>
  <p id="64">
    <s id="64:1">謂初生起順解脫分，</s>
    <s id="64:2">第二生起順決擇分，</s>
    <s id="64:3">第三生入聖，乃至得解脫，譬如下種苗成結實，</s>
    <s id="64:4">三位不同，身入法性成熟解脫三位亦爾，</s>
    <s id="64:5">傳說：如是順解脫分，</s>
  </p>
  <p id="65">
    <s id="65:1">唯聞思所成，</s>
  </p>
  <p id="66">
    <s id="66:1">通三業為體，</s>
    <s id="66:2">雖就最勝唯是意業，</s>
    <s id="66:3">而此思願攝起身語亦得名為順解脫分。</s>
    <s id="66:4">有施一食持一戒等深樂解脫，願力所持便名種殖順解脫分。</s>
  </p>
  <p id="67">
    <s id="67:1">殖順解脫分唯人三洲，</s>
    <s id="67:2">餘厭離般若如應無故，</s>
    <s id="67:3">遇佛出世殖此善根，有餘師言：亦遇獨覺。</s>
    <s id="67:4">已因便說順解脫分，</s>
    <s id="67:5">入觀次第是正所論，於中已明諸加行道世第一法為其後邊，</s>
    <s id="67:6">應說從斯復生何道。</s>
    <s id="67:7">頌曰：世第一無間，即緣欲界苦，生無漏法忍，忍次生法智，次緣餘界苦，生類忍類智，緣集滅道諦，各生四亦然，如是十六心，名聖諦現觀，此總有三種，謂見緣事別</s>
    <s id="67:8">論曰：從世第一善根無間，</s>
  </p>
  <p id="68">
    <s id="68:1">即緣欲界苦聖諦境有無漏攝法智忍生，此忍名為苦法智忍，</s>
    <s id="68:2">為顯此忍是無漏故，舉後等流以為標別，此能生法智，是法智因得法智忍名，如花果樹。</s>
    <s id="68:3">即此名入正性離生，亦復名入正性決定，由此是初入正性離生亦是初入正性決定故。</s>
    <s id="68:4">經說：正性所謂涅槃，或正性言因諸聖道，生謂煩惱，或根未熟，聖道能越故名離生，能決趣涅槃，或決了諦相故。</s>
    <s id="68:5">諸聖道得決定名，</s>
    <s id="68:6">至此位中說名為入，此忍生已得聖者名，</s>
    <s id="68:7">此在未來捨異生性，謂許此忍未來生時有此用非餘，如燈及生相。</s>
    <s id="68:8">有餘師說：世第一法捨異生性。</s>
    <s id="68:9">此義不然，彼此同名世間法故。</s>
    <s id="68:10">性相違故，亦無有失，如上怨肩能害怨命。</s>
    <s id="68:11">有餘師說：此二共捨，如無間道解脫道故。</s>
  </p>
  <p id="69">
    <s id="69:1">此忍無間即緣欲苦有法智生，名苦法智。</s>
    <s id="69:2">應知此智亦無漏攝，前無漏言遍流後故，</s>
    <s id="69:3">如緣欲界苦聖諦境有苦法忍苦法智生。</s>
  </p>
  <p id="70">
    <s id="70:1">如是復於法智無間總緣餘界苦聖諦境，有類智忍生，名苦類智忍。</s>
    <s id="70:2">此忍無間即緣此境有類智生，名苦類智。</s>
    <s id="70:3">最初證知諸法真理故名法智。</s>
    <s id="70:4">此後境智與前相似故得類名，以後隨前而證境故。</s>
    <s id="70:5">如緣苦諦欲界及餘生法類忍法類智四。</s>
    <s id="70:6">緣餘三諦各四亦然。</s>
    <s id="70:7">謂復於前苦類智後，次緣欲界集聖諦境有法智忍生，名集法智忍。</s>
    <s id="70:8">此忍無間即緣欲集有法智生，名集法智。</s>
    <s id="70:9">次緣餘界集聖諦境有類智忍生，名集類智忍，此忍無間即緣此境有類智生，名集類智。</s>
    <s id="70:10">次緣欲界滅聖諦境有法智忍生，名滅法智忍，此忍無間即緣欲滅有法智生，名滅法智。</s>
    <s id="70:11">次緣餘界滅聖諦境有類智忍生，名滅類智忍，此忍無間即緣此境有類智生，名滅類智。</s>
    <s id="70:12">次緣欲界道聖諦境有法智忍生，名道法智忍，此忍無間即緣欲道有法智生，名道法智。</s>
    <s id="70:13">次緣餘界道聖諦境有類智忍生，名道類智忍，此忍無間即緣此境有類智生，名道類智。</s>
  </p>
  <p id="71">
    <s id="71:1">如是次第有十六心，總說名為聖諦現觀。</s>
    <s id="71:2">此中餘部有作是言：於諸諦中唯頓現觀，然彼意趣應更推尋，彼現觀言無差別故。</s>
    <s id="71:3">詳諸現觀總有三種，謂見緣事有差別故。</s>
    <s id="71:4">唯無漏慧於諸諦境現見分明名見現觀。</s>
    <s id="71:5">此無漏慧并餘相應同一所緣名緣現觀。</s>
    <s id="71:6">此諸能緣并餘俱有戒生相等不相應法同一事業名事現觀。</s>
    <s id="71:7">見苦諦時於苦聖諦具三現觀。</s>
    <s id="71:8">於餘三諦唯事現觀，謂斷證修。</s>
    <s id="71:9">若諸諦中約見現觀說頓現觀理必不然，以諸諦中行相別故。</s>
    <s id="71:10">若言以一無我行相總見諸諦，</s>
    <s id="71:11">則不應用苦等行相見苦諦等。如是便與契經相違。</s>
    <s id="71:12">如契經言：諸聖弟子以苦行相思惟於苦，以集行相思惟於集，以滅行相思惟於滅，以道行相思惟於道，無漏作意相應擇法。</s>
    <s id="71:13">若言此經說修道位，</s>
    <s id="71:14">此亦不然，如見修故。</s>
    <s id="71:15">若彼復謂見一諦時於餘諦中得自在故說頓現觀理亦無失，然於如是現觀中間有起不起，別應思擇。</s>
    <s id="71:16">若彼復謂於見苦時，即能斷集證滅修道說頓現觀理亦無失。</s>
    <s id="71:17">由先已說見苦諦時於餘三諦中有事現觀故。</s>
    <s id="71:18">依見現觀，於契經中見有誠文，說漸現觀，</s>
    <s id="71:19">如契經說：佛告長者，於四聖諦非頓現觀必漸現觀，乃至廣說，如是等有三經，一一經有別喻。</s>
    <s id="71:20">若謂有經作如是說：但於苦諦無惑無疑，於佛亦無故頓現觀。</s>
    <s id="71:21">此亦非證，依定不行，或必當斷，密意說故。</s>
    <s id="71:22">已辯現觀具十六心，此十六心為依何地？</s>
    <s id="71:23">頌曰：皆與世第一，同依於一地</s>
    <s id="71:24">論曰：隨世第一所依諸地應知即此十六心依，彼依六地，如先已說。</s>
    <s id="71:25">何緣必有如是忍智前後次第間雜而起？</s>
    <s id="71:26">頌曰：忍智如次第，無間解脫道</s>
    <s id="71:27">論曰：十六心中忍是無間道，約斷惑得無能隔礙故。</s>
    <s id="71:28">智是解脫道，已解脫惑得與離繫得俱時起故。</s>
    <s id="71:29">具二次第理定應然，猶如世間驅賊閉戶。</s>
    <s id="71:30">若謂第二唯無間道與離繫得俱時而生，則此位中於彼彼境應定不起已斷疑智。</s>
    <s id="71:31">若謂見位唯忍斷惑則與本論說九結聚相違。</s>
    <s id="71:32">此難不然，諸忍皆是智眷屬故，如王眷屬所作事業名王所作。</s>
    <s id="71:33">此十六心皆見諦理，一切可說見道攝耶？</s>
    <s id="71:34">不爾，</s>
    <s id="71:35">云何？</s>
    <s id="71:36">頌曰：前十五見道，見未曾見故</s>
    <s id="71:37">論曰：苦法智忍為初，道類智忍為後，其中總有十五剎那，皆見道所攝。</s>
    <s id="71:38">見未見諦故。</s>
    <s id="71:39">至第十六道類智時，無一諦理未見今見，如習曾見，故修道攝。</s>
    <s id="71:40">豈不爾時觀道類忍見道諦理未見今見？</s>
    <s id="71:41">此中約諦不約剎那。</s>
    <s id="71:42">非一剎那未見今見可名今見未見諦理。如刈畦稻唯餘一科不可名為此畦未刈。</s>
    <s id="71:43">又道類智是果攝故，頓修八智十六行故，捨前道故，相續起故，如餘修道，非見道攝。</s>
    <s id="71:44">然道類智必不退者，任持見道所斷斷故。</s>
    <s id="71:45">即由此故應見道攝？</s>
    <s id="71:46">此難不然，太過失故。</s>
    <s id="71:47">何緣七智亦見道攝？</s>
    <s id="71:48">見諸諦理未究竟故，謂未周遍見諸諦理中間起故，亦見道攝。</s>
    <s id="71:49">已說見修二道生異，</s>
    <s id="71:50">當依此道分位差別建立眾聖補特伽羅。</s>
    <s id="71:51">且依見道十五心位建立眾聖有差別者。</s>
  </p>
  <p id="72">
    <s id="72:1">頌曰：名隨信法行，由根鈍利別，具修惑斷一，至五向初果，斷次三向二，離八地向三</s>
    <s id="72:2">論曰：見道位中聖者有二，一隨信行，二隨法行。由根鈍利別立二名：諸鈍根名隨信行者，</s>
    <s id="72:3">諸利根名隨法行者。</s>
    <s id="72:4">由信隨行名隨信行，</s>
    <s id="72:5">彼有隨信行名隨信行者，或由串習此隨信行以成其性故名隨信行者，彼先信他隨行義故，</s>
    <s id="72:6">准此應釋隨法行者，彼於先時由自披閱契經等法隨行義故。</s>
  </p>
  <p id="73">
    <s id="73:1">即二聖者，</s>
  </p>
  <p id="74">
    <s id="74:1">由於修惑具斷有殊立為三向。謂彼二聖若於先時未以世道斷修斷惑名為具縛。</s>
  </p>
  <p id="75">
    <s id="75:1">或先已斷欲界一品乃至五品至此位中名初果向，趣初果故。言初果者，謂預流果，此於一切沙門果中必初得故。</s>
  </p>
  <p id="76">
    <s id="76:1">若先已斷欲界六品或七八品至此位中名第二果向，趣第二果故。</s>
    <s id="76:2">第二果者，謂一來果，遍得果中此第二故。</s>
  </p>
  <p id="77">
    <s id="77:1">若先已離欲界九品，或先已斷初定一品，乃至具離無所有處至此位中名第三果向，趣第三果故。</s>
    <s id="77:2">第三果者，謂不還果。</s>
    <s id="77:3">數准前釋，次依修道道類智時建立眾聖有差別者。</s>
    <s id="77:4">頌曰：至第十六心，隨三向住果，名信解見至，亦由鈍利別</s>
    <s id="77:5">論曰：即前隨信隨法行者至第十六道類智心名為住果，不復名向。</s>
  </p>
  <p id="78">
    <s id="78:1">前三向今住三果，謂前預流向今住預流果，前一來向今住一來果，前不還向今住不還果。</s>
    <s id="78:2">阿羅漢果必無初得，見道無容斷修惑故，世道無容離有頂故。</s>
  </p>
  <p id="79">
    <s id="79:1">至住果位捨得二名，謂不復名隨信法行，轉得信解見至二名。</s>
    <s id="79:2">此亦由根鈍利差別，諸鈍根者先名隨信行今名信解。</s>
    <s id="79:3">諸利根者先名隨法行今名見至。</s>
    <s id="79:4">此二聖者信慧互增故，標信解見至名別。</s>
    <s id="79:5">何緣先斷欲界修惑一至五等至第十六道類智心，但說名為預流果等，非後果向？</s>
  </p>
  <p id="80">
    <s id="80:1">頌曰：諸得果位中，未得勝果道，故未起勝道，名住果非向</s>
    <s id="80:2">論曰：諸得果時於勝果道必定未得故。</s>
    <s id="80:3">住果者乃至未起勝果道時，但名住果，不名後向，然諸先斷欲界修惑一至五等至得果時此生必定起勝果道，</s>
    <s id="80:4">由此先離三靜慮染後依下地入見道者，彼得果已於現生中必能引生後勝果道。</s>
    <s id="80:5">若異此者聖生上地應不可說定成樂根。</s>
    <s id="80:6">如是已依先具倍離及全離欲入見諦者十六心位立眾聖別。</s>
    <s id="80:7">當約修惑辯漸次生能對治道分位差別。</s>
  </p>
  <p id="81">
    <s id="81:1">頌曰：地地失德九，下中上各三</s>
    <s id="81:2">論曰：失謂過失，即所治障；德謂功德，即能治道。如先已辯欲修斷惑九品差別，如是上地乃至有頂例亦應爾。</s>
    <s id="81:3">如所斷障，一一地中各有九品，諸能治道無間解脫九品亦然。</s>
    <s id="81:4">失德如何各分九品？</s>
  </p>
  <p id="82">
    <s id="82:1">謂根本品有下中上。</s>
    <s id="82:2">此三各分下中上別，由此失德各分九品。</s>
    <s id="82:3">謂下下下中下上，中下中中中上，上下上中上上品。</s>
    <s id="82:4">應知此中下下品道勢力能斷上上品障，如是乃至上上品道勢力能斷下下品障。</s>
    <s id="82:5">上上品等諸能治德初未有故，此德有時上上品等失已無故。</s>
    <s id="82:6">如浣衣位麁垢先除於後後時漸除細垢。又如麁闇小明能滅，要以大明方滅細闇，失德相對理亦應然。</s>
    <s id="82:7">白法力強黑法力劣故剎那頃劣道現行，無始時來展轉增益上品諸惑能令頓斷。</s>
    <s id="82:8">如經久時所集眾病服少良藥能令頓愈。</s>
    <s id="82:9">又如長時所集大闇，一剎那頃小燈能滅。</s>
    <s id="82:10">已辯失德差別九品，次當依彼立聖者別，且諸有學修道位中總亦名為信解見至，隨位復有多種差別，先應建立都未斷者。</s>
    <s id="82:11">頌曰：未斷修斷失，住果極七返</s>
    <s id="82:12">論曰：諸住果者於一切地修所斷失都未斷時名為預流，生極七返，七返言顯，七往返生，是人天中各七生義，極言為顯受生最多，</s>
    <s id="82:13">非諸預流皆受七返故。</s>
    <s id="82:14">契經說極七返生，是彼最多七返生義。</s>
  </p>
  <p id="83">
    <s id="83:1">諸無漏道總名為流，由此為因趣涅槃故，</s>
    <s id="83:2">預言為顯最初至得，彼預流故說名預流。</s>
    <s id="83:3">此預流名為目何義？</s>
    <s id="83:4">若初得道名為預流則預流名應目第八。</s>
    <s id="83:5">若初得果名為預流則倍離欲全離欲者至道類智應名預流。</s>
    <s id="83:6">此預流名目初得果。然依遍得一切果者，初所得果建立此名，一來不還非定初得，此定初得故名預流。</s>
    <s id="83:7">何緣此名不目第八？</s>
    <s id="83:8">以要至得道類智時具得向果無漏道故，具得見修無漏道故，於現觀流遍至得故名預流者。</s>
    <s id="83:9">第八不然，故預流名不目第八。</s>
    <s id="83:10">彼從此後別於人中極多結七中有生有，天中亦然，</s>
    <s id="83:11">總二十八，</s>
    <s id="83:12">皆七等故說極七生，如七處善及七葉樹。毘婆沙師所說如是。</s>
    <s id="83:13">若爾何故契經中言無處無容見圓滿者更可有受第八有義。</s>
    <s id="83:14">此契經意約一趣說。</s>
    <s id="83:15">若如言執中有應無。</s>
    <s id="83:16">若爾上流極有頂者，亦應一趣，無第八生。</s>
    <s id="83:17">依欲界說故無此過。</s>
    <s id="83:18">此何為證為教為理？</s>
    <s id="83:19">以何證彼於人天中各受七生非合受七。</s>
    <s id="83:20">以契經說天七及人。</s>
    <s id="83:21">飲光部經分明別說於人天處各受七生，由是此中不應固執。</s>
    <s id="83:22">若於人趣得預流果，彼還人趣得般涅槃，</s>
    <s id="83:23">於天趣得還於天趣。</s>
    <s id="83:24">何緣彼無受第八有？</s>
    <s id="83:25">相續齊此必成熟故。</s>
    <s id="83:26">聖道種類法應如是，如七步蛇第四日瘧。</s>
    <s id="83:27">又彼有餘七結在故，謂二下分，五上分結。</s>
    <s id="83:28">中間雖有聖道現前餘業力持不證圓寂，</s>
    <s id="83:29">至第七有，</s>
    <s id="83:30">逢無佛法時，彼在居家得阿羅漢果，既得果已必不住家。</s>
    <s id="83:31">法爾自得苾芻形相。</s>
    <s id="83:32">有言：彼往餘道出家。</s>
    <s id="83:33">云何彼名無退墮法？</s>
    <s id="83:34">以不生長退墮業故，違彼生長業與果故，強盛善根鎮彼身故，加行意樂俱清淨故。</s>
    <s id="83:35">諸有決定墮惡趣業尚不起忍，況得預流。</s>
    <s id="83:36">故有頌言：</s>
    <s id="83:37">愚作罪小亦墮惡  </s>
    <s id="83:38">智為罪大亦脫苦</s>
    <s id="83:39">如團鐵小亦沈水  </s>
    <s id="83:40">為鉢鐵大亦能浮</s>
    <s id="83:41">經說預流作苦邊際，依何義立苦邊際名？</s>
    <s id="83:42">依齊此生後更無苦，是令後苦不相續義。</s>
    <s id="83:43">或苦邊際所謂涅槃。</s>
    <s id="83:44">如何涅槃可是所作？</s>
    <s id="83:45">除彼得障故說作言，如言作空，謂毀臺觀。</s>
    <s id="83:46">餘位亦有極七返生，然非決定，是故不說。</s>
    <s id="83:47">分別賢聖品第六之三</s>
    <s id="83:48">已辯住果未斷修惑名為預流生極七返。</s>
    <s id="83:49">今次應辯斷位眾聖，且應建立一來向果。</s>
    <s id="83:50">頌曰：斷欲三四品，三二生家家，斷至五二向，斷六一來果</s>
    <s id="83:51">論曰：即預流者進斷修惑，若三緣具轉名家家。</s>
    <s id="83:52">一由斷惑，斷欲修斷三四品故。</s>
    <s id="83:53">二由成根，得能治彼無漏根故。</s>
    <s id="83:54">三由受生，更受欲有三二生故。</s>
    <s id="83:55">頌中但說初後緣者，預流果後說進斷惑，成能治彼諸無漏根，義准已成，故不具說。</s>
    <s id="83:56">然復應說三二生者，以有增進於所受生，或少或無或過此故。</s>
    <s id="83:57">何緣此無斷五品者，</s>
    <s id="83:58">以斷第五必斷第六。</s>
    <s id="83:59">非一品惑能障得果，</s>
    <s id="83:60">猶如一間未越界故。</s>
    <s id="83:61">應知總有二種家家：</s>
    <s id="83:62">一天家家，謂欲天趣生三二家而證圓寂，或一天處或二或三。</s>
    <s id="83:63">二人家家，謂於人趣生三二家而證圓寂，或一洲處或二或三。</s>
    <s id="83:64">即預流者，</s>
  </p>
  <p id="84">
    <s id="84:1">進斷欲界一品修惑乃至五品，應知轉名一來果向。</s>
  </p>
  <p id="85">
    <s id="85:1">若斷第六成一來果，彼往天上一來人間而般涅槃名一來果，過此以後更無生故。</s>
    <s id="85:2">此或名曰薄貪瞋癡，唯餘下品貪瞋癡故。</s>
    <s id="85:3">已辯一來向果差別，次應建立不還向果。</s>
    <s id="85:4">頌曰：斷七或八品，一生名一間，此即第三向，斷九不還果</s>
    <s id="85:5">論曰：即一來者進斷餘惑，若三緣具轉名一間：</s>
    <s id="85:6">一由斷惑，斷欲修斷七八品故，</s>
    <s id="85:7">二由成根，得能治彼無漏根故，</s>
    <s id="85:8">三由受生，更受欲有餘一生故，</s>
    <s id="85:9">頌中但說初後二緣不說成根，義如前釋。</s>
    <s id="85:10">如何一品惑障得不還果？</s>
    <s id="85:11">由彼若斷便越界故，</s>
    <s id="85:12">前說三時業極為障。</s>
    <s id="85:13">應知煩惱亦與業同，</s>
    <s id="85:14">越彼等流異熟地故，</s>
    <s id="85:15">間謂間隔，</s>
    <s id="85:16">彼餘一生為間隔故，不證圓寂，或餘一品欲修所斷惑為間隔故，不得不還果，有一間者說名一間。</s>
    <s id="85:17">即斷修惑七八品者，應知亦名不還果向。</s>
    <s id="85:18">先斷三四七八品惑入見諦者，後得果時乃至未修後勝果道，仍不名曰家家、一間，未成治彼無漏根故。</s>
  </p>
  <p id="86">
    <s id="86:1">若斷第九成不還果，必不還來生欲界故，</s>
    <s id="86:2">此惑名曰五下結斷，</s>
    <s id="86:3">雖必先斷或二或三，然於此時總集斷故，依不還位，</s>
    <s id="86:4">諸契經中以種種門建立差別，今次應辯彼差別相。</s>
    <s id="86:5">頌曰：此中生有行，無行般涅槃，上流若雜修，能往色究竟，超半超遍歿，餘能往有頂，行無色有四，住此般涅槃</s>
    <s id="86:6">論曰：此不還者總說有七，且行色界差別有五，一中般涅槃，</s>
    <s id="86:7">二生般涅槃，</s>
    <s id="86:8">三有行般涅槃，四無行般涅槃，</s>
    <s id="86:9">五者上流，</s>
    <s id="86:10">此於中間般涅槃故，說此名曰中般涅槃。</s>
    <s id="86:11">如是應知，此於生已此由有行此由無行，般涅槃故名生般等，</s>
    <s id="86:12">此上流故名為上流，言中般者，謂往色界住中有位便般涅槃，言生般者，謂往色界生已不久便般涅槃，以具勤修速進道故，</s>
    <s id="86:13">此中所說般涅槃者，謂有餘依。</s>
    <s id="86:14">有餘師說：亦無餘依。</s>
    <s id="86:15">此不應理，彼於捨壽無自在故。</s>
    <s id="86:16">有行般者，謂往色界生已長時加行不息，由有功用方般涅槃，此唯有勤修無速進道故。</s>
    <s id="86:17">無行般者，謂往色界生已經久加行懈息不多功用便般涅槃，以闕勤修速進道故。</s>
    <s id="86:18">有說：此二有差別者由緣有為無為聖道，如其次第得涅槃故。</s>
    <s id="86:19">此說非理，太過失故。</s>
    <s id="86:20">然契經中先說無行，後說有行般涅槃者，如是次第與理相應。</s>
    <s id="86:21">有速進道，無速進道，無行有行而成辦故，不由功用得，由功用得故。</s>
    <s id="86:22">生般涅槃得最速進最上品道，隨眠最劣故生不久便般涅槃。</s>
    <s id="86:23">言上流者是上行義，以流與行其義一故。</s>
    <s id="86:24">謂欲界歿往色界生，未即於中能證圓寂，要轉生上方般涅槃。</s>
    <s id="86:25">即此上流差別有二，由因及果有差別故。</s>
    <s id="86:26">因差別者，此於靜慮由有雜修無雜修故。</s>
    <s id="86:27">果差別者，色究竟天及有頂天為極處故。</s>
    <s id="86:28">謂若於靜慮有雜修者，能往色究竟方般涅槃。</s>
  </p>
  <p id="87">
    <s id="87:1">即此復有三種差別，全超半超遍歿異故。</s>
    <s id="87:2">言全超者，謂在欲界於四靜慮已具雜修，遇緣退失上三靜慮，以初靜慮愛味為緣，命終上生梵眾天處，由於先世串習勢力，復能雜修第四靜慮。</s>
    <s id="87:3">從彼處歿生色究竟，最初處歿生最後天，頓越中間是全超義。</s>
    <s id="87:4">言半超者，從彼漸次生下淨居乃至中間能越一處生色究竟，超非全故名為半超，</s>
    <s id="87:5">聖必不生大梵天處，</s>
    <s id="87:6">僻見處故，一導師故。</s>
    <s id="87:7">言遍歿者，從彼漸次於一切處皆遍受生，最後方能生色究竟，一切處死故名遍歿。</s>
    <s id="87:8">無不還者於已生處受第二生，由彼於生容求勝進，非等劣故。</s>
    <s id="87:9">即由此故不還義滿，</s>
    <s id="87:10">必不還生曾生處故，尚不生本處，況有生於下。</s>
    <s id="87:11">應知此謂二上流中由有雜修靜慮因故往色究竟般涅槃者。</s>
  </p>
  <p id="88">
    <s id="88:1">餘於靜慮無雜修者，能往有頂方般涅槃，</s>
    <s id="88:2">謂彼先無雜修靜慮，由於諸定愛味為緣，此歿遍生色界諸處，</s>
    <s id="88:3">唯不能往五淨居天，色界命終於三無色次第生已，後生有頂方般涅槃。</s>
    <s id="88:4">二上流中前是觀行後是止行，樂慧樂定有差別故。</s>
    <s id="88:5">二上流者於下地中得般涅槃見不違理。</s>
    <s id="88:6">而言此往色究竟天及有頂天為極處者，由此過彼無行處故。</s>
    <s id="88:7">如預流者極七返生。</s>
    <s id="88:8">此五名為行色界者。</s>
    <s id="88:9">行無色者差別有四。</s>
    <s id="88:10">謂在欲界離色界貪從此命終生於無色。</s>
  </p>
  <p id="89">
    <s id="89:1">此中差別唯有四種，由生般涅槃有差別故，此并前五成六不還，</s>
  </p>
  <p id="90">
    <s id="90:1">復有不行色無色界即住於此能般涅槃名現般涅槃，并前六為七。</s>
    <s id="90:2">於行色界五不還中復有異門，顯其差別。</s>
    <s id="90:3">頌曰：行色界有九，謂三各分三，業惑根有殊，故成三九別</s>
    <s id="90:4">論曰：即行色界五種不還總立為三，各分三種故成九種。</s>
    <s id="90:5">何等為三？</s>
    <s id="90:6">中生上流有差別故。</s>
    <s id="90:7">云何三種各分為三？</s>
    <s id="90:8">且中般涅槃分為三種，速非速經久得般涅槃，由三火星喻所顯故。</s>
    <s id="90:9">生般涅槃亦分三種，生有行等般涅槃故。</s>
    <s id="90:10">此皆生已得般涅槃，是故並應名為生般。</s>
    <s id="90:11">於上流中亦分三種，超半超等有差別故。</s>
    <s id="90:12">然諸三種一切皆由速非速，經久得般涅槃故。</s>
    <s id="90:13">更互相望無雜亂失。</s>
  </p>
  <p id="91">
    <s id="91:1">如是三種九種不還，由業惑根有差別故，</s>
    <s id="91:2">有速非速經久不同，且總成三。由造增長順起生後業差別故。</s>
    <s id="91:3">如其次第下中上品煩惱現行有差別故。</s>
    <s id="91:4">及上中下根差別故。</s>
    <s id="91:5">此三一一如其所應亦業惑根有差別故，各有三別故成九種。謂初二三由惑根別各成三種，非由業異，</s>
    <s id="91:6">後三亦由順後受業有差別故，分成三種。</s>
    <s id="91:7">故說如是行色不還業惑根殊成三九別。</s>
    <s id="91:8">若爾，何故諸契經中，佛唯說有七善士趣？</s>
    <s id="91:9">頌曰：立七善士趣，由上流無別，善惡行不行，有往無還故</s>
    <s id="91:10">論曰：中生各三，上流為一。</s>
    <s id="91:11">經依此立七善士趣，</s>
    <s id="91:12">有上流法故名上流，由此義同且立為一，何獨依此立善士趣，不依所餘有學聖者？</s>
    <s id="91:13">趣是行義，所餘有學皆行善業無差別故，唯此七種皆行善業不行惡業，餘則不然。</s>
    <s id="91:14">又唯七種行往上界不復還來，餘則不爾。</s>
  </p>
  <p id="92">
    <s id="92:1">故獨依此立善士趣。</s>
    <s id="92:2">若爾何故契經中言：云何善士？</s>
    <s id="92:3">謂若成就有學正見，乃至廣說。</s>
    <s id="92:4">諸餘有學若就異門亦可說為有善士性，以諸有學於五種惡皆獲得畢竟不作律儀故。</s>
    <s id="92:5">不善煩惱多已斷故，立善士趣不就異門約唯行善不行惡故，唯託勝因往上界故。</s>
    <s id="92:6">諸在聖位曾經生者，亦有此等差別相耶？</s>
    <s id="92:7">不爾。</s>
    <s id="92:8">云何？</s>
    <s id="92:9">頌曰：經欲界生聖，不往餘界生，此及往上生，無練根并退</s>
    <s id="92:10">論曰：若在聖位經欲界生必不往生色無色界。</s>
    <s id="92:11">由彼證得不還果已，定於現身般涅槃故。</s>
    <s id="92:12">若於色界經生聖者，容有上生無色界義，</s>
    <s id="92:13">如行色界極有頂者。</s>
    <s id="92:14">然天帝釋作如是言：曾聞有天名色究竟，我後退落當生於彼？</s>
    <s id="92:15">毘婆沙師作如是釋，彼由不了對法相故，為令喜故，佛亦不遮。</s>
  </p>
  <p id="93">
    <s id="93:1">即此已經欲界生者及已從此往上界生諸聖必無練根并退。</s>
    <s id="93:2">何緣不許經欲界生及上生聖者有練根并退？</s>
    <s id="93:3">以必無故。</s>
    <s id="93:4">何緣必無？</s>
    <s id="93:5">經生習根極成熟故，及得殊勝所依止故。</s>
    <s id="93:6">何緣有學未離欲貪無中有中般涅槃者？</s>
    <s id="93:7">以彼聖道未淳熟故，未易能令現在前故，所有隨眠非極劣故。</s>
    <s id="93:8">毘婆沙者作如是釋，諸欲界法極難越故，彼尚有餘多所作故：</s>
    <s id="93:9">謂應進斷不善無記二煩惱故，</s>
    <s id="93:10">及應進得若二若三沙門果故，</s>
    <s id="93:11">并應總越三界法故，</s>
    <s id="93:12">住中有位無如是能，</s>
    <s id="93:13">前說上流雜修靜慮為因能往色究竟天，先應雜修何等靜慮。</s>
    <s id="93:14">由何等位知雜修成？復為何緣雜修靜慮？</s>
    <s id="93:15">頌曰：先雜修第四，成由一念雜，為受生現樂，及遮煩惱退</s>
    <s id="93:16">論曰：諸欲雜修四靜慮者，必先雜修第四靜慮，以彼等持最堪能故，諸樂行中彼最勝故。</s>
    <s id="93:17">如是雜修諸靜慮者，</s>
    <s id="93:18">是阿羅漢或是不還，彼必先入第四靜慮多念無漏相續現前。</s>
    <s id="93:19">從此引生多念有漏，後復多念無漏現前，</s>
    <s id="93:20">如是旋還後後漸減，乃至最後二念無漏，次引二念有漏現前無間復生二念無漏，</s>
    <s id="93:21">名雜修定加行成滿。</s>
  </p>
  <p id="94">
    <s id="94:1">次後唯從一念無漏引起一念有漏現前，</s>
    <s id="94:2">無間復生一念無漏。</s>
    <s id="94:3">如是有漏中間剎那前後剎那無漏雜故，名雜修定根本圓成。</s>
    <s id="94:4">前二剎那似無間道，</s>
    <s id="94:5">第三剎那似解脫道。</s>
    <s id="94:6">如是雜修第四定已，乘此勢力隨其所應亦能雜修下三靜慮。</s>
    <s id="94:7">先於欲界人趣三洲如是雜修諸靜慮已，</s>
    <s id="94:8">後若退失生色界中，亦能如前雜修靜慮。</s>
  </p>
  <p id="95">
    <s id="95:1">雜修靜慮為三種緣：</s>
    <s id="95:2">一為受生，</s>
    <s id="95:3">二為現樂，</s>
    <s id="95:4">三為遮止起煩惱退。</s>
    <s id="95:5">謂不還中諸利根者，為現法樂及生淨居。</s>
    <s id="95:6">諸鈍根者，亦為遮退，彼畏退故，</s>
    <s id="95:7">如是雜修令味相應等持遠故。</s>
    <s id="95:8">諸阿羅漢若利根者，為現法樂，</s>
    <s id="95:9">若鈍根者，亦為遮防起煩惱退。</s>
    <s id="95:10">雜修靜慮為生淨居，何緣淨居處唯有五？</s>
    <s id="95:11">頌曰：由雜修五品，生有五淨居</s>
    <s id="95:12">論曰：由雜熏修第四靜慮有五品故，淨居唯五，何謂五品，謂下中上上勝上極品差別故。</s>
    <s id="95:13">此中初品三心現前便得成滿，謂初無漏次起有漏後起無漏。</s>
    <s id="95:14">第二品六。第三品九。第四品十二。第五品十五。</s>
    <s id="95:15">如是五品雜修靜慮如其次第感五淨居，應知此中無漏勢力熏修有漏令感淨居。</s>
    <s id="95:16">有餘師言：由信等五次第增上感五淨居。</s>
    <s id="95:17">經說不還有名身證，依何勝德立身證名？</s>
    <s id="95:18">頌曰：得滅定不還，轉名為身證</s>
    <s id="95:19">論曰：有滅定得名得滅定，</s>
    <s id="95:20">即不還者若於身中有滅定得轉名身證，謂不還者由身證得似涅槃法故名身證。</s>
    <s id="95:21">如何說彼但名身證？</s>
    <s id="95:22">以心無故，依身生故。</s>
    <s id="95:23">理實應言：彼從滅定起得先未得有識身寂靜，便作是思，此滅盡定最為寂靜極似涅槃。</s>
    <s id="95:24">如是證得身之寂靜故名身證。</s>
    <s id="95:25">由得及智現前證得身寂靜故。</s>
    <s id="95:26">契經說有十八有學，何緣於中不說身證？</s>
    <s id="95:27">依因無故。</s>
    <s id="95:28">何謂依因？</s>
    <s id="95:29">謂諸無漏三學及果依彼差別立有學故。</s>
    <s id="95:30">滅定非學亦非學果。</s>
    <s id="95:31">故不約成彼說有學差別。</s>
    <s id="95:32">不還差別?相如是。</s>
    <s id="95:33">若細分析數成多千。</s>
    <s id="95:34">其義云何？且如中般約根建立便成三種，下中上根有差別故。</s>
    <s id="95:35">約地建立則成四種，往初定等有差別故。</s>
    <s id="95:36">約種性建立則成六種，退法種性等有差別故。</s>
    <s id="95:37">約處建立成十六種，梵眾天等處差別故。</s>
    <s id="95:38">約地離染成三十六。</s>
    <s id="95:39">色界具縛乃至已離第四靜慮八品染故。</s>
    <s id="95:40">約處種性離染根建立總成二千五百九十二，</s>
    <s id="95:41">云何如是？</s>
    <s id="95:42">且於一處種性有六。</s>
    <s id="95:43">一一種性約離染門差別成九，謂隨何地具縛為初乃至已離八品為後，如是六九成五十四。</s>
    <s id="95:44">以十六處乘五十四成八百六十四。</s>
    <s id="95:45">以根乘之復成三倍，故總成二千五百九十二。</s>
    <s id="95:46">諸離下地九品染者，即說名為上地具縛。</s>
    <s id="95:47">為成一一地離染數等故，如是乃至上流亦爾。總計五種積數合成一萬二千九百六十。</s>
    <s id="95:48">已辯第三向果差別，次應建立第四向果。</s>
    <s id="95:49">頌曰：上界修惑中，斷初定一品，至有頂八品，皆阿羅漢向，第九無間道，名金剛喻定，盡得俱盡智，成無學應果</s>
    <s id="95:50">論曰：即不還者進斷色界及無色界修所斷惑，從斷初定一品為初，至斷有頂八品為後，應知轉名阿羅漢向。</s>
  </p>
  <p id="96">
    <s id="96:1">即此所說阿羅漢向，中斷有頂惑第九無間道，</s>
  </p>
  <p id="97">
    <s id="97:1">亦說名為金剛喻定，一切隨眠皆能破故。</s>
    <s id="97:2">先已破故，不破一切實有。</s>
    <s id="97:3">能破一切功能，諸能斷惑無間道中，此定相應最為勝故。</s>
    <s id="97:4">金剛喻定說有多種，</s>
    <s id="97:5">謂斷有頂第九品惑無間道生，通依九地故說此定智行緣別。</s>
    <s id="97:6">未至地攝有五十二：謂苦集類智緣有頂苦集各有四行相應有八，</s>
    <s id="97:7">滅道法智各有四行相應有八，</s>
    <s id="97:8">滅類智緣八地滅一一各有四行相應合三十二，</s>
    <s id="97:9">道類智緣八地道總有四行相應有四，</s>
    <s id="97:10">以治八地類智品道同類相因必總緣故。</s>
    <s id="97:11">如未至攝有五十二中四靜慮應知亦爾，</s>
    <s id="97:12">空處二十八，識處二十四，無所有處二十，</s>
    <s id="97:13">以依無色無有法智及緣下滅滅類智故。</s>
    <s id="97:14">然緣下地對治道者，以同品道互為因故。</s>
    <s id="97:15">有說：此定智行緣別，未至地攝有八十種，謂道類智緣八地道亦各別有四行相，應由此於前增二十八。</s>
    <s id="97:16">如未至攝有八十種中四靜慮應知亦爾。</s>
    <s id="97:17">空處四十，識處三十二，無所有處二十四。</s>
    <s id="97:18">復有欲令金剛喻定智行緣別，未至地攝總有一百六十四種。謂滅類智緣八地滅有別有總各四行相，應由此於初增百一十二，如未至攝百六十四中四靜慮應知亦然。空處五十二，識處三十六，無所有處二十四。若就種性根等分別，更成多種，如理應思。</s>
  </p>
  <p id="98">
    <s id="98:1">此定既能斷有頂地第九品惑，能引此惑盡得俱行盡智令起。</s>
    <s id="98:2">金剛喻定是斷惑中最後無間道所生，盡智是斷惑中最後解脫道。</s>
    <s id="98:3">由此解脫道與諸漏盡得最初俱生故名盡智。</s>
  </p>
  <p id="99">
    <s id="99:1">如是盡智至已生時便成無學阿羅漢果。</s>
    <s id="99:2">已得無學應果法故，為得別果所應修學此無有故得無學名。</s>
    <s id="99:3">即此唯應作他事故，</s>
    <s id="99:4">諸有染者所應供故，依此義立阿羅漢名。</s>
    <s id="99:5">義准已成，前來所辯四向三果皆名有學。</s>
    <s id="99:6">何緣前七得有學名？</s>
    <s id="99:7">為得漏盡常樂學故，學要有三，一增上戒，二增上心，三增上慧。</s>
    <s id="99:8">以戒定慧為三自體。</s>
    <s id="99:9">若爾異生應名有學，</s>
    <s id="99:10">不爾。</s>
    <s id="99:11">未如實見知諦理故，彼容後時失正學故。</s>
    <s id="99:12">由此善逝再說學言，如契經中，佛告憺怕，學所應學學所應學，我唯說此名有學者。</s>
    <s id="99:13">為令了知學正所學無有退失名有學者故，薄伽梵重說學言。</s>
    <s id="99:14">聖者住本性，如何名有學？</s>
    <s id="99:15">學意未滿故，如行者暫息，或學法得常隨逐故。</s>
    <s id="99:16">學法云何？</s>
    <s id="99:17">謂有學者無漏有為法。</s>
    <s id="99:18">無學法云何？</s>
    <s id="99:19">謂無學者無漏有為法。</s>
    <s id="99:20">云何涅槃不名為學？</s>
    <s id="99:21">無學異生亦成就故。</s>
    <s id="99:22">此復何緣不名無學？</s>
    <s id="99:23">有學異生亦成就故。</s>
    <s id="99:24">如是有學及無學者，總成八聖補特伽羅，行向住果各有四故。</s>
    <s id="99:25">謂為證得預流果向乃至所證阿羅漢果，</s>
    <s id="99:26">名雖有八，事唯有五：</s>
    <s id="99:27">謂住四果及初果向。</s>
    <s id="99:28">以後三果向不離前果故。</s>
    <s id="99:29">此依漸次得果者說，</s>
    <s id="99:30">若倍離欲全離欲者住見道中名為一來不還果向，非前果攝。</s>
    <s id="99:31">如前所說，修道二種，有漏無漏有差別故。</s>
    <s id="99:32">由何等道離何地染？</s>
    <s id="99:33">頌曰：有頂由無漏，餘由二離染</s>
    <s id="99:34">論曰：唯無漏道離有頂染，非有漏道。</s>
    <s id="99:35">所以者何？</s>
    <s id="99:36">此上更無世俗道故，自地不能治自地故。</s>
  </p>
  <p id="100">
    <s id="100:1">自地煩惱所隨增故。</s>
    <s id="100:2">若彼煩惱於此隨增，此必不能治彼煩惱。</s>
    <s id="100:3">若此力能對治於彼，則彼於此必不隨增故。自地道不治自地，</s>
  </p>
  <p id="101">
    <s id="101:1">離餘八地通由二道，世出世道俱能離故，既通由二離八地染，各有幾種離繫得耶？</s>
    <s id="101:2">頌曰：聖二離八修，各二離繫得</s>
    <s id="101:3">論曰：諸有學聖用有漏道離下八地修斷染時，能具引生二離繫得。用無漏道離彼亦然。由二種道同所作故。</s>
  </p>
  <p id="102">
    <s id="102:1">有餘師釋，以無漏道離彼染時，何緣證知亦生有漏離繫得者，有捨無漏得煩惱不成故。</s>
  </p>
  <p id="103">
    <s id="103:1">謂有學聖以無漏道離彼染時，若不引生同治有漏離繫得者，</s>
    <s id="103:2">則以聖道具離八地，後依靜慮得轉根時，頓捨先來諸鈍聖道，</s>
    <s id="103:3">唯得靜慮利果聖道，上惑離繫應皆不成，是則還應成彼煩惱。此證非理。</s>
    <s id="103:4">所以者何？</s>
  </p>
  <p id="104">
    <s id="104:1">彼聖設無有漏斷得，亦不成就上地煩惱。</s>
    <s id="104:2">如分離有頂得轉根時及異生上生不成惑故。</s>
    <s id="104:3">謂如分離有頂地染後依靜慮得轉根時，無漏斷得既已頓捨，彼地離繫無有漏得，而彼地惑亦不成就。</s>
    <s id="104:4">又如異生生二定等，雖捨欲界等煩惱斷得而不成就欲界等煩惱，此亦應然，故不成證。</s>
    <s id="104:5">既說聖者二離八修各能引生二離繫得，義准異生用有漏道唯能引起有漏斷得，并諸聖者用無漏道離見斷惑及有頂修唯能引生無漏斷得。</s>
    <s id="104:6">由何地道離何地染？</s>
    <s id="104:7">頌曰：無漏未至道，能離一切地，餘八離自上，有漏離次下</s>
    <s id="104:8">論曰：諸無漏道若未至攝，能離欲界乃至有頂。</s>
    <s id="104:9">靜慮中間及四靜慮三無色攝，隨其所應各能離自及上地染，不離下離已故，諸有漏道一切唯能離次下地，非自地等，自地煩惱所隨增故，勢劣故，已離故。</s>
    <s id="104:10">諸依近分離下地染。</s>
    <s id="104:11">如無間道皆近分攝諸解脫道亦近分耶？</s>
    <s id="104:12">不爾。</s>
    <s id="104:13">云何？</s>
    <s id="104:14">頌曰：近分離下染，初三後解脫，根本或近分，上地唯根本</s>
    <s id="104:15">論曰：諸道所依近分有八，謂四靜慮、無色下邊。所離有九，謂欲八定。</s>
    <s id="104:16">初三近分離下三染，第九解脫現在前時，或入根本或即近分。</s>
  </p>
  <p id="105">
    <s id="105:1">上五近分各離下染，第九解脫現在前時，必入根本非即近分，近分根本等捨根故。</s>
    <s id="105:2">下三靜慮近分根本受根異故。有不能入，轉入異受少艱難故。離下染時必欣上故，若受無異必入根本。</s>
  </p>
  <p id="106">
    <s id="106:1">諸出世道無間解脫前既已說，緣四諦境十六行相義准自成，世道緣何作何行相？</s>
    <s id="106:2">頌曰：世無間解脫，如次緣下上，作麁苦障行，及靜妙離三</s>
    <s id="106:3">論曰：世俗無間及解脫道。</s>
    <s id="106:4">如次。</s>
    <s id="106:5">能緣下地上地為麁苦障及靜妙離。</s>
    <s id="106:6">【-A1謂諸無間道緣自次下地諸有漏法作麁苦等三行相中隨一行相，】</s>
    <s id="106:7">若諸解脫道緣彼次上地諸有漏法作靜妙等三行相中隨一行相。</s>
    <s id="106:8">【+A1謂諸無間道緣自次下地諸有漏法作麁苦等三行相中隨一行相，】</s>
    <s id="106:9">非寂靜故說名為麁，由大劬勞方能越故。</s>
    <s id="106:10">非美妙故，說名為苦，由多麁重能違害故。</s>
    <s id="106:11">非出離故，說名為障，由此能礙越自地故，如獄厚壁能障出離。</s>
    <s id="106:12">靜妙離三翻此應釋。</s>
    <s id="106:13">傍論已了。</s>
    <s id="106:14">應辯本義。</s>
    <s id="106:15">盡智無間有何智生？</s>
    <s id="106:16">頌曰：不動盡智後，必起無生智，餘盡或正見，此應果皆有</s>
    <s id="106:17">論曰：不動種性諸阿羅漢，盡智無間起無生智，非更有盡智無學正見生。</s>
  </p>
  <p id="107">
    <s id="107:1">除不動法餘阿羅漢，盡智無間有盡智生。</s>
    <s id="107:2">或即引生無學正見，</s>
    <s id="107:3">非無生智，後容退故。</s>
    <s id="107:4">前不動種性無正見生耶？</s>
    <s id="107:5">有正見生而不說者，一切應果皆有此故。</s>
    <s id="107:6">謂不動法無生智後有無生智起，</s>
    <s id="107:7">或無學正見，</s>
    <s id="107:8">前說四果是誰果耶？</s>
    <s id="107:9">此四應知是沙門果。</s>
    <s id="107:10">何謂沙門性，此果體是何？果位差別總有幾種？</s>
    <s id="107:11">頌曰：淨道沙門性，有為無為果，此有八十九，解脫道及滅</s>
    <s id="107:12">論曰：諸無漏道是沙門性。</s>
    <s id="107:13">懷此道者名曰沙門，以能勤勞息煩惱故。</s>
    <s id="107:14">如契經說：以能勤勞息除種種惡不善法，廣說乃至，故名沙門。</s>
    <s id="107:15">異生不能無異究竟趣涅槃故非真沙門。</s>
  </p>
  <p id="108">
    <s id="108:1">有為無為是沙門果，</s>
    <s id="108:2">契經說此差別有四。</s>
  </p>
  <p id="109">
    <s id="109:1">理實就位有八十九。</s>
  </p>
  <p id="110">
    <s id="110:1">皆解脫道擇滅為性，謂為永斷見所斷惑有八無間、八解脫道，</s>
    <s id="110:2">及為永斷修所斷惑有八十一無間、八十一解脫道。</s>
    <s id="110:3">諸無間道唯沙門性。</s>
    <s id="110:4">諸解脫道亦是沙門有為果體，</s>
    <s id="110:5">是彼等流士用果故。</s>
    <s id="110:6">一一擇滅唯是沙門無為果體，是彼離繫士用果故。</s>
    <s id="110:7">如是合成八十九種。</s>
    <s id="110:8">若爾世尊何不具說？</s>
    <s id="110:9">果雖有多而不說者，</s>
    <s id="110:10">頌曰：五因立四果，捨曾得勝道，集斷得八智，頓修十六行</s>
    <s id="110:11">論曰：若斷道位具足五因，佛於經中建立為果。</s>
    <s id="110:12">言五因者，</s>
  </p>
  <p id="111">
    <s id="111:1">一捨曾道，謂捨先得果向道故，</s>
    <s id="111:2">二得勝道，謂得果攝殊勝道故，</s>
    <s id="111:3">三總集斷，謂總一得得諸斷故，</s>
    <s id="111:4">四得八智，謂得四法四類智故，</s>
    <s id="111:5">五能頓修十六行相，謂能頓修無常等故。</s>
    <s id="111:6">於四果位皆具五因，餘位不然，故佛不說。</s>
    <s id="111:7">若唯淨道是沙門性，有漏道力所得二果，如何亦是沙門果攝？</s>
    <s id="111:8">頌曰：世道所得斷，聖所得雜故，無漏得持故，亦名沙門果</s>
    <s id="111:9">論曰：以世俗道得二果時，此果非唯以世俗道所得擇滅為斷果性。</s>
  </p>
  <p id="112">
    <s id="112:1">兼以見道所得擇滅於中相雜總成一果，同一果道得所得故。</s>
    <s id="112:2">由此契經言：云何一來果？</s>
    <s id="112:3">謂斷三結薄貪瞋癡。</s>
    <s id="112:4">云何不還果？</s>
    <s id="112:5">謂斷五下結，又世俗道所得擇滅，無漏斷得所任持故。</s>
    <s id="112:6">由此力所持退不命終故。</s>
    <s id="112:7">亦得名為沙門果體。</s>
    <s id="112:8">此沙門性有異名耶？</s>
    <s id="112:9">亦有。云何？</s>
    <s id="112:10">頌曰：所說沙門性，亦名婆羅門，亦名為梵輪，真梵所轉故，於中唯見道，說名為法輪，由速等似輪，或具輻等故</s>
    <s id="112:11">論曰：即前所說真沙門性，經亦說名婆羅門性，以能遣除諸煩惱故，即此亦說名為梵輪。</s>
    <s id="112:12">是真梵王力所轉故。</s>
    <s id="112:13">佛與無上梵德相應，是故世尊獨應名梵。</s>
    <s id="112:14">由契經說佛亦名梵，亦名寂靜，亦名清涼，</s>
    <s id="112:15">即於此中唯依見道，世尊有處說名法輪。</s>
  </p>
  <p id="113">
    <s id="113:1">如世間輪有速等相。見道似彼故名法輪。</s>
    <s id="113:2">見道如何與彼相似？</s>
  </p>
  <p id="114">
    <s id="114:1">由速行等似彼輪故，謂見諦道速疾行故，</s>
    <s id="114:2">有捨取故，</s>
    <s id="114:3">降未伏故，鎮已伏故，</s>
    <s id="114:4">上下轉故，</s>
    <s id="114:5">具此五相似世間輪。</s>
    <s id="114:6">尊者妙音作如是說：如世間輪有輻等相，八支聖道似彼名輪。</s>
    <s id="114:7">謂正見正思惟正勤正念似世輪輻，</s>
    <s id="114:8">正語正業正命似轂，</s>
    <s id="114:9">正定似輞，</s>
    <s id="114:10">故名法輪。寧知法輪唯是見道？憍陳那等見道生時，說名已轉正法輪故。</s>
    <s id="114:11">云何三轉十二行相？</s>
    <s id="114:12">此苦聖諦，</s>
    <s id="114:13">此應遍知，</s>
    <s id="114:14">此已遍知，是名三轉。</s>
    <s id="114:15">即於如是一一轉時，別別發生眼智明覺，說此名曰十二行相。</s>
    <s id="114:16">如是三轉十二行相諦諦皆有，</s>
    <s id="114:17">然數等故，但說三轉十二行相。</s>
    <s id="114:18">如說二法七處善等，</s>
    <s id="114:19">由此三轉如次顯示見道修道無學道三。毘婆沙師所說如是。</s>
    <s id="114:20">若爾三轉十二行相非唯見道，如何可說唯於見道立法輪名？</s>
    <s id="114:21">是故唯應即此三轉十二行相所有法門名為法輪可應正理。</s>
    <s id="114:22">如何三轉？</s>
    <s id="114:23">三周轉故。</s>
    <s id="114:24">如何具足十二行相？</s>
    <s id="114:25">三周循歷四聖諦故，謂此是苦此是集此是滅此是道；</s>
    <s id="114:26">此應遍知，此應永斷，此應作證，此應修習；</s>
    <s id="114:27">此已遍知，此已永斷，此已作證，此已修習。</s>
    <s id="114:28">云何名轉，由此法門往他相續令解義故。</s>
    <s id="114:29">或諸聖道皆是法輪，於所化生身中轉故。</s>
    <s id="114:30">於他相續見道生時，已至轉初故名已轉。</s>
    <s id="114:31">何沙門果依何界得？</s>
    <s id="114:32">頌曰：三依欲後三，由上無見道，無聞無緣下，無厭及經故</s>
    <s id="114:33">論曰：前三但依欲界身得，</s>
  </p>
  <p id="115">
    <s id="115:1">得阿羅漢依三界身。</s>
    <s id="115:2">前之二果未離欲故非依上得理且可然，</s>
    <s id="115:3">第三云何非依上得？由理教故，且理云何？</s>
  </p>
  <p id="116">
    <s id="116:1">依上界身無見道故，</s>
    <s id="116:2">非離見道已離欲者可有超證不還果義。</s>
    <s id="116:3">何緣上界必無見道？</s>
    <s id="116:4">且無色中無正聞故，</s>
    <s id="116:5">又彼界中不緣下故，</s>
  </p>
  <p id="117">
    <s id="117:1">色界異生著勝定樂，又無苦受不生厭故。</s>
    <s id="117:2">非無有厭能得見道。</s>
    <s id="117:3">教復云何？由經說故。經言：有五補特伽羅，此處通達彼處究竟，所謂中般乃至上流。</s>
    <s id="117:4">此通達言唯目見道，是證圓寂初加行故，由此見道上界定無。</s>
    <s id="117:5">說一切有部俱舍論卷第二十四 </s>
    <s id="117:6">分別賢聖品第六之四</s>
    <s id="117:7">如前所說，不動應果，初盡智後起無生智，</s>
    <s id="117:8">諸阿羅漢如預流等有差別不？</s>
    <s id="117:9">亦有。云何？</s>
    <s id="117:10">頌曰：阿羅漢有六，謂退至不動，前五信解生，總名時解脫，後不時解脫，從前見至生</s>
    <s id="117:11">論曰：於契經中說阿羅漢由種性異故有六種：</s>
    <s id="117:12">一者退法</s>
    <s id="117:13">二者思法，</s>
    <s id="117:14">三者護法，</s>
    <s id="117:15">四安住法，</s>
    <s id="117:16">五堪達法，</s>
    <s id="117:17">六不動法。</s>
  </p>
  <p id="118">
    <s id="118:1">於此六中前之五種從先學位信解性生，</s>
  </p>
  <p id="119">
    <s id="119:1">即此總名時愛心解脫，恒時愛護及心解脫故，</s>
    <s id="119:2">亦說名為時解脫者</s>
    <s id="119:3">以要待時及解脫故，略初言故，如言酥瓶，</s>
    <s id="119:4">由此待時方能入定，謂待資具無病處等勝緣合時方入定故。</s>
  </p>
  <p id="120">
    <s id="120:1">不動法性說名為後，即此名為不動心解脫，以無退動及心解脫故。</s>
  </p>
  <p id="121">
    <s id="121:1">亦說名為不時解脫，以不待時及解脫故。謂三摩地隨欲現前不待勝緣和合時故。</s>
    <s id="121:2">或依暫時畢竟解脫，建立時解脫不時解脫名，容有退墮時無退墮時故。</s>
  </p>
  <p id="122">
    <s id="122:1">此從學位見至性生，</s>
    <s id="122:2">如是所明六阿羅漢所有種性，為是先有，為後方得？</s>
    <s id="122:3">不定。云何？</s>
    <s id="122:4">頌曰：有是先種性，有後練根得</s>
    <s id="122:5">論曰：退法種性必是先有，思法等五亦有後得，謂有先來是思法性，有先退法性後練根成思，</s>
    <s id="122:6">乃至不動隨應當說。</s>
    <s id="122:7">言退法者，謂遇少緣便退所得，非思法等。</s>
    <s id="122:8">言思法者，謂懼退失恒思自害。</s>
    <s id="122:9">言護法者，謂於所得喜自防護。</s>
    <s id="122:10">安住法者，離勝退緣雖不自防亦能不退；離勝加行亦不增進；</s>
    <s id="122:11">堪達法者，彼性堪能好修練根速達不動。</s>
    <s id="122:12">不動法者，彼必無退，此六種性先學位中。</s>
    <s id="122:13">初二闕恒時及尊重加行，由根有異故有差別。</s>
    <s id="122:14">第三唯有恒時加行。</s>
    <s id="122:15">第四唯有尊重加行。</s>
    <s id="122:16">第五具二而是鈍根。</s>
    <s id="122:17">第六利根具二加行。</s>
    <s id="122:18">退法種性非必定退，</s>
    <s id="122:19">乃至堪達非必能達，但約容有建立此名。</s>
    <s id="122:20">故六阿羅漢通三界皆有。</s>
    <s id="122:21">若執退者必定應退，乃至堪達必能達者，彼執欲界具足有六。</s>
    <s id="122:22">色無色界中唯安住不動，</s>
    <s id="122:23">彼無退失自害自防及修練根故唯有二。</s>
    <s id="122:24">如是六種阿羅漢中，誰從何退？為性為果？</s>
    <s id="122:25">頌曰：四從種性退，五從果非先</s>
    <s id="122:26">論曰：不動種性必無退理，前之五種皆有退義，</s>
    <s id="122:27">於中後四有從性退，退法一種無退性理，</s>
    <s id="122:28">由此種性最居下故，五種皆有從果退義，</s>
  </p>
  <p id="123">
    <s id="123:1">雖俱有退然並非先，謂諸無學先學位中所住種性，彼從此性必無退理。</s>
    <s id="123:2">學無學道所成堅故。</s>
    <s id="123:3">若諸有學先凡位中所住種性，彼從此性亦無退理，世出世道所成堅故。</s>
    <s id="123:4">若住此位後修練根所得思等四種種性，彼從此性容有退理，</s>
    <s id="123:5">二先位中住思等性必亦無退此所得果，唯先退法有退果義，又亦無退先所得果。</s>
    <s id="123:6">後所得果容有退義。</s>
    <s id="123:7">是故定無退預流果。</s>
    <s id="123:8">由此應果退法有三：</s>
    <s id="123:9">一增進根，</s>
    <s id="123:10">二退住學，</s>
    <s id="123:11">三住自位而般涅槃。</s>
    <s id="123:12">思法有四：</s>
    <s id="123:13">三如前說，</s>
    <s id="123:14">更加一種退住退性。</s>
    <s id="123:15">餘三如次有五六七，應知後後一一增故。</s>
    <s id="123:16">思法等四退住學位時，還住退非餘。</s>
    <s id="123:17">若異此者得勝種性故，應是進非退。</s>
    <s id="123:18">何緣定無退先果者，</s>
  </p>
  <p id="124">
    <s id="124:1">以見所斷依無事故，謂有身見依我處轉，見所斷惑此見為根，我體既無名依無事，以無事故必無退理。</s>
    <s id="124:2">若爾應說此惑緣無，</s>
    <s id="124:3">非此緣無諦為境故，然於諦境不如實緣。</s>
    <s id="124:4">諸煩惱中誰不如是？</s>
    <s id="124:5">雖皆如是而有差別，以修斷惑各有別事，即是可意不可意等於所緣境此相非無，見所斷惑計有我等，非諸諦境有我等相，以無事故，與修斷別，謂於色等所緣境中我見妄增，作者受者自在而轉，非實我性，邊執見等隨此而生，故並說為依無事惑。</s>
    <s id="124:6">若修所斷貪瞋慢癡，色等境中唯起染著增背高舉不了行轉故，並說為依有事惑。</s>
    <s id="124:7">又見斷惑於諦理中執我我所斷常見等，非諦中有少我等事，見斷貪等緣此而生，是故皆名依無事惑。</s>
    <s id="124:8">修所斷惑於色等中謂好醜等，然色等境非無少分好醜等別，是故可名依有事惑。</s>
    <s id="124:9">又見斷惑迷諦理起名依無事，修所斷惑迷麁事生名依有事，諦理真實，揩定可依，聖慧已證必無退理，事相浮偽無定可依，斷迷彼惑，有失念退。或修斷惑非審慮生，昧鈍性故，見所斷惑由審慮生，推度性故。</s>
    <s id="124:10">聖不審慮於麁事中失念或生，審慮不爾，如於繩等率爾謂蛇。</s>
    <s id="124:11">故修斷惑聖有退起，非由率爾可起見惑。</s>
    <s id="124:12">聖若審慮便見諦理，故聖見斷定無退義。</s>
    <s id="124:13">經部師說：從阿羅漢亦無退義，彼說應理。</s>
    <s id="124:14">云何知然？</s>
    <s id="124:15">由教理故。</s>
    <s id="124:16">知何由教？</s>
    <s id="124:17">經言：苾芻聖慧斷惑名為實斷。</s>
  </p>
  <p id="125">
    <s id="125:1">又契經言：我說有學應不放逸，非阿羅漢。</s>
    <s id="125:2">雖有經言佛告慶喜，我說利養等亦障阿羅漢而不說退阿羅漢果，但說退失現法樂住。</s>
    <s id="125:3">經言不動心解脫身作證，我定說無因緣從此退故。</s>
    <s id="125:4">若謂有退，</s>
    <s id="125:5">由經說有時愛解脫，我亦許然。</s>
    <s id="125:6">但應觀察彼之所退，為應果性，為靜慮等。</s>
    <s id="125:7">然彼根本靜慮等持，要待時現前故名時解脫。彼為獲得現法樂住數希現前故名為愛。</s>
    <s id="125:8">有說：此定是所愛味。</s>
    <s id="125:9">諸阿羅漢果性解脫恒隨逐故不應名時，更不欣求故不名愛。</s>
    <s id="125:10">若應果性容有退者，</s>
    <s id="125:11">如何世尊但說所證現法樂住有可退理。</s>
    <s id="125:12">由此證知，諸阿羅漢果性解脫必是不動。</s>
    <s id="125:13">然由利等擾亂過失有於所得現法樂住退去自在，謂諸鈍根。</s>
    <s id="125:14">若諸利根則無退失。</s>
    <s id="125:15">故於所得現法樂住有退無退故名退不退法，</s>
    <s id="125:16">如是思等如理應思。</s>
    <s id="125:17">不退安住不動何別？</s>
    <s id="125:18">非練根得名為不退，</s>
    <s id="125:19">練根所得名為不動，</s>
    <s id="125:20">此二所起殊勝等至，設遇退緣亦無退理。</s>
    <s id="125:21">安住法者，但於已住諸勝德中能無退失，</s>
    <s id="125:22">不能更引餘勝德生，設復引生從彼可退，是不退等三種差別。</s>
  </p>
  <p id="126">
    <s id="126:1">然喬底迦昔在學位，於時解脫極噉味故，又鈍根故數數退失，</s>
    <s id="126:2">深自厭責，執刀自害，由於身命無所戀惜，</s>
    <s id="126:3">臨命終時得阿羅漢便般涅槃。</s>
    <s id="126:4">故喬底迦亦非退失阿羅漢果。</s>
    <s id="126:5">又增十經作如是說：一法應起，謂時愛心解脫。</s>
    <s id="126:6">一法應證，謂不動心解脫。</s>
    <s id="126:7">若應果性名為時愛心解脫者，</s>
    <s id="126:8">何故於此增十經中再說應果，又曾無處說阿羅漢果名為應起，</s>
  </p>
  <p id="127">
    <s id="127:1">但說名應證。</s>
    <s id="127:2">又說鈍根所攝應果名為應起？</s>
    <s id="127:3">為顯何義，</s>
    <s id="127:4">若為顯彼能起現前則餘利根最應能起。</s>
    <s id="127:5">若為顯彼應起現前亦餘利根最所應起。</s>
    <s id="127:6">故時解脫非應果性。</s>
    <s id="127:7">若爾何故說時解脫應果？</s>
    <s id="127:8">謂有應果根性鈍故要待時故定方現前。</s>
    <s id="127:9">若與彼相違名不時解脫。</s>
    <s id="127:10">阿毘達磨亦作是言：欲貪隨眠由三處起：</s>
    <s id="127:11">一欲貪隨眠未斷遍知故，</s>
    <s id="127:12">二順彼經法正現在前故，</s>
    <s id="127:13">三於彼正起非理作意故。</s>
    <s id="127:14">若謂彼據具因生說，</s>
    <s id="127:15">復有何法因不具生？</s>
    <s id="127:16">是名由教。</s>
    <s id="127:17">如何由理？</s>
    <s id="127:18">若阿羅漢有令煩惱畢竟不起治道已生，是則不應退起煩惱。</s>
    <s id="127:19">若阿羅漢此道未生，未能永拔煩惱種故應非漏盡，</s>
    <s id="127:20">若非漏盡寧說為應，是名由理。</s>
  </p>
  <p id="128">
    <s id="128:1">若爾應釋炭喻契經，如說，多聞諸聖弟子若行若住有處有時失念故生惡不善覺。</s>
    <s id="128:2">此經唯說阿羅漢果，由此經言彼聖弟子心於長夜隨順遠離廣說乃至臨入涅槃。</s>
    <s id="128:3">餘契經中，有即說此順遠離等名應果力，又此經說，彼於一切順漏已能永吐已得清涼。由此定知，是阿羅漢，實後所說是阿羅漢。</s>
    <s id="128:4">然彼乃至於行住時未善通達容有此事，謂有學者於行住時由失念故容起煩惱，後成無學則無起義，前依學位故說無失。</s>
    <s id="128:5">毘婆沙師定作是說，阿羅漢果亦有退義。</s>
    <s id="128:6">唯阿羅漢種性有六？為餘亦有六種性耶？設有，皆能修練根不？</s>
    <s id="128:7">頌曰：學異生亦六，練根非見道</s>
    <s id="128:8">論曰：有學異生種性亦六，</s>
    <s id="128:9">六種應果彼為先故。</s>
  </p>
  <p id="129">
    <s id="129:1">然見道位必無練根，此位無容起加行故。</s>
    <s id="129:2">唯於信解異生位中，能修練根如無學位。</s>
  </p>
  <p id="130">
    <s id="130:1">如契經說，我說由斯所證四種增上心所現法樂住隨一有退。所得不動心解脫身作證。我決定說無因緣從此退。如何不動法退現法樂住？</s>
    <s id="130:2">頌曰：應知退有三，已未得受用，佛唯有最後，利中後鈍三</s>
    <s id="130:3">論曰：應知諸退總有三種：一已得退，謂退已得殊勝功德。</s>
    <s id="130:4">二未得退，謂未能得殊勝功德。</s>
    <s id="130:5">三受用退，謂諸已得殊勝功德不現在前。</s>
    <s id="130:6">於此三中，</s>
  </p>
  <p id="131">
    <s id="131:1">世尊唯有一受用退，以具眾德無容一時頓現前故。</s>
    <s id="131:2">餘不動法具有受用及未得退，</s>
    <s id="131:3">亦於勝己殊勝功德猶未得故。</s>
    <s id="131:4">餘五種性容具有三，亦容退失已得德故。</s>
    <s id="131:5">約受用退說不動法退現法樂無相違過。</s>
    <s id="131:6">無退論者作如是說，諸無漏解脫皆名不動，</s>
    <s id="131:7">然別立第六不動法者，如前釋通，不應為難。</s>
    <s id="131:8">諸阿羅漢既許退果，為更生不？諸住果時所不作事退時作不？</s>
    <s id="131:9">不爾。</s>
    <s id="131:10">何緣？</s>
    <s id="131:11">頌曰：一切從果退，必得不命終，住果所不為，慚增故不作</s>
    <s id="131:12">論曰：無從果退中間命終，退已須臾必還得故。</s>
    <s id="131:13">如契經說：苾芻當知，如是多聞諸聖弟子退失正念，速復還能令所退起盡沒滅離。</s>
    <s id="131:14">若謂不然，修梵行果應非安隱可委信處。</s>
    <s id="131:15">又住果位所不應為違果事業由慚增故。</s>
  </p>
  <p id="132">
    <s id="132:1">於暫退時亦必不造。</s>
    <s id="132:2">譬如壯士雖蹶不仆</s>
    <s id="132:3">如上所言：有練根得無學有學，正練根時各幾無間幾解脫道？何性攝？何所依？</s>
    <s id="132:4">頌曰：練根無學位，九無間解脫，久習故學一，無漏依人三，無學依九地，有學但依六，捨果勝果道，唯得果道故</s>
    <s id="132:5">論曰：求勝種性修練根者，無學位中轉一一性各九無間九解脫道，如得應果。</s>
    <s id="132:6">所以者何？</s>
  </p>
  <p id="133">
    <s id="133:1">彼鈍根性由久串習非少功力可能令轉，</s>
    <s id="133:2">學無學道所成堅故。</s>
  </p>
  <p id="134">
    <s id="134:1">有學位中轉一一性各一無間一解脫道，</s>
    <s id="134:2">如得初果，上相違故，彼加行道諸位各一。</s>
    <s id="134:3">如是無間及解脫道一切唯是無漏性攝。</s>
  </p>
  <p id="135">
    <s id="135:1">聖者必無用有漏道而轉根理，非增上故。</s>
  </p>
  <p id="136">
    <s id="136:1">依謂身地，此所依身唯人三洲，餘無退故，</s>
  </p>
  <p id="137">
    <s id="137:1">此所依地無學通九，謂未至中間四定三無色。</s>
  </p>
  <p id="138">
    <s id="138:1">有學唯六，謂除後三。</s>
    <s id="138:2">所以者何？</s>
  </p>
  <p id="139">
    <s id="139:1">夫轉根者，容有捨果及勝果道，所得唯果非向道故。</s>
    <s id="139:2">無有學果無色地攝，故學練根但依六地。</s>
    <s id="139:3">諸無學位補特伽羅，總有幾種？</s>
    <s id="139:4">由何差別？</s>
    <s id="139:5">頌曰：七聲聞二佛，差別由九根</s>
    <s id="139:6">論曰：居無學位聖者有九，謂七聲聞及二覺者。</s>
    <s id="139:7">退法等五，</s>
    <s id="139:8">不動分二，後先別故名七聲聞。</s>
    <s id="139:9">獨覺、大覺名二覺者。</s>
    <s id="139:10">由下下等九品根異。令無學聖成九差別。</s>
    <s id="139:11">學無學位有七聖者，一切聖者皆此中攝。</s>
    <s id="139:12">一隨信行，</s>
    <s id="139:13">二隨法行，</s>
    <s id="139:14">三信解，</s>
    <s id="139:15">四見至，</s>
    <s id="139:16">五身證，</s>
    <s id="139:17">六慧解脫，</s>
    <s id="139:18">七俱解脫，</s>
    <s id="139:19">依何立七，</s>
    <s id="139:20">事別有幾？</s>
    <s id="139:21">頌曰：加行根滅定，解脫故成七，此事別唯六，三道各二故</s>
    <s id="139:22">論曰：依加行異立初二種，</s>
    <s id="139:23">謂依先時隨他及法於所求義修加行故，立隨信行隨法行名。</s>
    <s id="139:24">依根不同立次二種，</s>
    <s id="139:25">謂依鈍利信慧根增如次名為信解見至。</s>
    <s id="139:26">依得滅定立身證名，</s>
    <s id="139:27">由身證得滅盡定故，</s>
    <s id="139:28">依解脫異立後二種，謂依唯慧離煩惱障者立慧解脫。</s>
    <s id="139:29">依兼得定離解脫障者立俱解脫。</s>
    <s id="139:30">此名雖七，</s>
  </p>
  <p id="140">
    <s id="140:1">事別唯六，謂見道中有二聖者，一隨信行，二隨法行。</s>
    <s id="140:2">此至修道別立二名：一信解，二見至。</s>
    <s id="140:3">此至無學復立二名：</s>
    <s id="140:4">謂時解脫，不時解脫。</s>
    <s id="140:5">應知此中一隨信行根故成三，謂下中上。</s>
    <s id="140:6">性故成五，謂退法等，</s>
    <s id="140:7">道故成十五，謂八忍七智，</s>
    <s id="140:8">離染故成七十三，</s>
    <s id="140:9">謂具縛離八地染，</s>
    <s id="140:10">依身故成九，謂三洲欲天，</s>
    <s id="140:11">若根性道離染依身相乘合成一億四萬七千八百二十五種，</s>
    <s id="140:12">隨法行等如理應思。</s>
    <s id="140:13">何等名俱及慧解脫。</s>
    <s id="140:14">頌曰：俱由得滅定，餘名慧解脫</s>
    <s id="140:15">論曰：諸阿羅漢得滅定者名俱解脫，</s>
    <s id="140:16">由慧定力解脫煩惱解脫障故，</s>
    <s id="140:17">所餘未得滅盡定者名慧解脫，但由慧力於煩惱障得解脫故。</s>
    <s id="140:18">如世尊說：五煩惱斷不可牽引未名滿學，</s>
    <s id="140:19">學無學位各由幾因，於等位中獨稱為滿？</s>
    <s id="140:20">頌曰：有學名為滿，由根果定三，無學得滿名，但由根定二</s>
    <s id="140:21">論曰：學於學位獨得滿名，具由三因，謂根果定。</s>
    <s id="140:22">有有學者但由根故亦得滿名，謂諸見至未離欲染。</s>
    <s id="140:23">有有學者但由果故亦得滿名，謂信解不還未得滅盡定。</s>
    <s id="140:24">有有學者由根果故亦得滿名，謂見至不還未得滅盡定。</s>
    <s id="140:25">有有學者由果定故亦得滿名，謂諸信解得滅盡定。</s>
    <s id="140:26">有有學者具由三故獨得滿名，謂諸見至得滅盡定。</s>
    <s id="140:27">無有學者但由定故及根定故亦得滿名。</s>
  </p>
  <p id="141">
    <s id="141:1">諸無學者於無學位由根定二獨得滿名。</s>
    <s id="141:2">無學位中無非果滿故。無由果亦立滿名。</s>
    <s id="141:3">有但由根亦名為滿，謂不時解脫未得滅盡定。</s>
    <s id="141:4">有但由定亦名為滿，謂時解脫得滅盡定。</s>
    <s id="141:5">有具由二獨名為滿，謂不時解脫已得滅盡定。</s>
    <s id="141:6">廣說諸道差別無量，謂世出世見修道等。</s>
  </p>
  <p id="142">
    <s id="142:1">略說幾道能遍攝耶？</s>
    <s id="142:2">頌曰：應知一切道，略說唯有四，謂加行無間，解脫勝進道</s>
    <s id="142:3">論曰：加行道者，謂從此後無間道生。</s>
    <s id="142:4">無間道者，謂此能斷所應斷障。</s>
    <s id="142:5">解脫道者，謂已解脫所應斷障最初所生。</s>
    <s id="142:6">勝進道者，謂三餘道。</s>
    <s id="142:7">道義云何？</s>
    <s id="142:8">謂涅槃路，乘此能往涅槃城故。或復道者，謂求所依，依此尋求涅槃果故。</s>
    <s id="142:9">解脫勝進如何名道？</s>
    <s id="142:10">與道類同，轉上品故。</s>
    <s id="142:11">或前前力至後後故，</s>
    <s id="142:12">或能趣入無餘依故。</s>
    <s id="142:13">道於餘處立通行名，以能通達趣涅槃故，</s>
    <s id="142:14">此有幾種？依何建立？</s>
    <s id="142:15">頌曰：通行有四種，樂依本靜慮，苦依所餘地，遲速鈍利根</s>
    <s id="142:16">論曰：經說通行總有四種，一苦遲通行，二苦速通行，三樂遲通行，四樂速通行。</s>
  </p>
  <p id="143">
    <s id="143:1">道依根本四靜慮生名樂通行，以攝受支止觀平等任運轉故。</s>
  </p>
  <p id="144">
    <s id="144:1">道依無色未至中間名苦通行。</s>
    <s id="144:2">以不攝支止觀不等艱辛轉故，</s>
    <s id="144:3">謂無色定觀減止增。未至中間觀增止減。</s>
  </p>
  <p id="145">
    <s id="145:1">即此樂苦二通行中，鈍根名遲，</s>
    <s id="145:2">利根名速。</s>
    <s id="145:3">二行於境通達稽遲故名遲通，翻此名速，</s>
    <s id="145:4">或遲鈍者所起通行名遲通行，速此相違。</s>
    <s id="145:5">道亦名為菩提分法，此有幾種，名義云何？</s>
    <s id="145:6">頌曰：覺分三十七，謂四念住等，覺謂盡無生，順此故名分</s>
    <s id="145:7">論曰：經說覺分有三十七，謂四念住．四正斷．四神足．五根．五力．七等覺支．八聖道支。</s>
  </p>
  <p id="146">
    <s id="146:1">盡無生智說名為覺，隨覺者別立三菩提：一聲聞菩提，</s>
    <s id="146:2">二獨覺菩提，</s>
    <s id="146:3">三無上菩提，</s>
    <s id="146:4">無明睡眠皆永斷故，及如實知已作已事不復作故，此二名覺。</s>
  </p>
  <p id="147">
    <s id="147:1">三十七法順趣菩提，是故皆名菩提分法。</s>
    <s id="147:2">此三十七體各別耶？不爾。云何？</s>
    <s id="147:3">頌曰：此實事唯十，謂慧勤定信，念喜捨輕安，及戒尋為體</s>
    <s id="147:4">論曰：此覺分名雖三十七，實事唯十。</s>
  </p>
  <p id="148">
    <s id="148:1">即慧勤等，謂四念住，</s>
    <s id="148:2">慧根，慧力，</s>
    <s id="148:3">擇法覺支，正見，以慧為體。</s>
    <s id="148:4">四正斷，精進根，精進力，精進覺支，正精進，以勤為體。</s>
    <s id="148:5">四神足，定根，定力，定覺支，正定，以定為體。</s>
    <s id="148:6">信根，信力，以信為體。</s>
    <s id="148:7">念根，念力，念覺支，正念，以念為體。</s>
    <s id="148:8">喜覺支以喜為體。捨覺支以行捨為體。輕安覺支以輕安為體。正語正業正命以戒為體。正思惟以尋為體。</s>
    <s id="148:9">如是覺分實事唯十。即是信等五根力上，更加喜捨輕安戒尋。</s>
    <s id="148:10">毘婆沙師說有十一，身業語業不相雜故，戒分為二。餘九同前。</s>
    <s id="148:11">念住等三名無別屬，如何獨說為慧勤定？</s>
    <s id="148:12">頌曰：四念住正斷，神足隨增上，說為慧勤定，實諸加行善</s>
    <s id="148:13">論曰：四念住等三品善法體，實遍攝諸加行善，然隨同品增上善根，如次說為慧勤及定。</s>
    <s id="148:14">何緣於慧立念住名？毘婆沙師作如是說：慧由念力持令住故，理實由慧令念住境，如實見者能明記故，如念住中已廣成立。</s>
    <s id="148:15">何故說勤名為正斷？</s>
    <s id="148:16">於正修習斷修位中此勤力能斷懈怠故；或名正勝，於正持策身語意中此最勝故。</s>
    <s id="148:17">何緣於定立神足名？</s>
    <s id="148:18">諸靈妙德所依止故。</s>
    <s id="148:19">有餘師說：神即是定，足謂欲等，彼應覺分事有十三，增欲心故。</s>
    <s id="148:20">又違經說，如契經言：吾今為汝說神足等，神謂受用種種神境分一為多，乃至廣說，足謂欲等四三摩地。</s>
    <s id="148:21">此中佛說定果名神，欲等所生等持名足。</s>
    <s id="148:22">何緣信等先說為根，後名為力？</s>
    <s id="148:23">由此五法依下上品分先後故，</s>
    <s id="148:24">又依可屈伏不可屈伏故，</s>
  </p>
  <p id="149">
    <s id="149:1">信等何緣次第如是，</s>
    <s id="149:2">謂於因果先起信心為果修因，</s>
    <s id="149:3">次起精進由精進故念住所緣，</s>
    <s id="149:4">由念力持心便得定，</s>
    <s id="149:5">心得定故能如實知，</s>
    <s id="149:6">是故信等如是次第。</s>
    <s id="149:7">當言何位何覺分增？</s>
    <s id="149:8">頌曰：初業順決擇，及修見道位，念住等七品，應知次第增</s>
    <s id="149:9">論曰：初業位中能審照了身等四境，</s>
    <s id="149:10">慧用勝故說念住增，煖法位中能證異品殊勝功德，用勤勝故說正斷增，</s>
    <s id="149:11">頂法位中能持勝善趣無退德，定用勝故說神足增，</s>
    <s id="149:12">忍法位中必不退墮善根堅固，得增上義故說根增，</s>
    <s id="149:13">第一位中非惑世法所能屈伏，得無屈義故說力增，</s>
    <s id="149:14">修道位中近菩提位，助覺勝故說覺支增，</s>
    <s id="149:15">見道位中速疾而轉，通行勝故說道支增，</s>
    <s id="149:16">然契經中隨數增說先七後八，</s>
    <s id="149:17">非修次第，</s>
    <s id="149:18">八中正見是道亦道支，餘是道支而非道。七中擇法是覺亦覺支，餘是覺支而非覺，毘婆沙師所說如是。</s>
    <s id="149:19">有餘於此不破契經所說次第立念住等，</s>
    <s id="149:20">謂修行者將修行時，於多境中其心馳散，先修念住制伏其心故。</s>
    <s id="149:21">契經言：此四念住能於境界繫縛其心，</s>
    <s id="149:22">及正遣除耽嗜依念，是故念住說在最初。</s>
    <s id="149:23">由此勢力勤遂增長，為成四事正策持心，是故正斷說為第二。</s>
    <s id="149:24">由精進故無憂悔心，便有堪能修治勝定，是故神足說在第三。</s>
    <s id="149:25">勝定為依便令信等與出世法為增上緣，由此五根說為第四。</s>
    <s id="149:26">根義既立，能正伏除所治現行牽生聖法，由此五力說為第五。</s>
    <s id="149:27">於見道位建立覺支，如實覺知四聖諦故。</s>
    <s id="149:28">通於二位建立道支，俱通直往涅槃城故。</s>
    <s id="149:29">如契經說：於八道支修圓滿者於四念住至七覺支亦修圓滿。</s>
    <s id="149:30">又契經說：苾芻當知，宣如實言者喻說四聖諦，</s>
    <s id="149:31">令依本路速行出者喻令修習八聖道支，</s>
    <s id="149:32">故知八道支通依二位說，隨增位說次第既然理實。</s>
    <s id="149:33">應言此三十七幾通有漏幾無漏耶？</s>
    <s id="149:34">頌曰：七覺八道支，一向是無漏，三四五根力，皆通於二種</s>
    <s id="149:35">論曰：此中七覺八聖道支唯是無漏，唯於修道見道位中方建立故。</s>
    <s id="149:36">世間亦有正見等法，而彼不得聖道支名。</s>
  </p>
  <p id="150">
    <s id="150:1">所餘皆通有漏無漏。</s>
    <s id="150:2">此三十七何地有幾？</s>
    <s id="150:3">頌曰：初靜慮一切，未至除喜根，二靜慮除尋，三四中除二，前三無色地，除戒前二種，於欲界有頂，除覺及道支</s>
    <s id="150:4">論曰：初靜慮中具三十七。</s>
  </p>
  <p id="151">
    <s id="151:1">於未至地除喜覺支，近分地中勵力轉故，於下地法猶疑慮故。</s>
  </p>
  <p id="152">
    <s id="152:1">第二靜慮除正思惟，彼靜慮中已無尋故，由此二地各三十六。</s>
  </p>
  <p id="153">
    <s id="153:1">第三第四靜慮中間雙除喜尋各三十五。</s>
  </p>
  <p id="154">
    <s id="154:1">前三無色除戒三支并除喜尋各三十二。</s>
  </p>
  <p id="155">
    <s id="155:1">欲界有頂除覺道支各二十二，無無漏故。</s>
    <s id="155:2">覺分轉時必得證淨，此有幾種，依何位得實體是何法有漏無漏耶？</s>
    <s id="155:3">頌曰：證淨有四種，謂佛法僧戒，見三得法戒，見道兼佛僧，法謂三諦全，菩薩獨覺道，信戒二為體，四皆唯無漏</s>
    <s id="155:4">論曰：經說證淨總有四種，一於佛證淨，二於法證淨，三於僧證淨，四聖戒證淨。</s>
    <s id="155:5">且見道位見三諦時，一一唯得法戒證淨，</s>
    <s id="155:6">見道諦位兼得佛僧，謂於爾時兼於成佛諸無學法，成聲聞僧學無學法亦得證淨，</s>
    <s id="155:7">兼言為顯見道諦時亦得於法及戒證淨，</s>
  </p>
  <p id="156">
    <s id="156:1">然所信法略有二種，一別，二總，總通四諦。</s>
    <s id="156:2">別唯三諦全菩薩獨覺道，故見四諦時皆得法證淨，聖所愛戒與現觀俱，故一切時無不亦得，由所信別故名有四。</s>
  </p>
  <p id="157">
    <s id="157:1">應知實事唯有二種，謂於佛等三種證淨以信為體。</s>
    <s id="157:2">聖戒證淨以戒為體故唯有二。</s>
    <s id="157:3">如是四種唯是無漏，</s>
    <s id="157:4">以有漏法非證淨故。</s>
  </p>
  <p id="158">
    <s id="158:1">為依何義立證淨名？</s>
    <s id="158:2">如實覺知四聖諦理故名為證；所信三寶及妙尸羅皆名為淨；離不信垢破戒垢故，由證得淨立證淨名。</s>
    <s id="158:3">如出觀時現起次第故說觀內次第如是。</s>
    <s id="158:4">如何出時現起次第？</s>
    <s id="158:5">謂出觀位先信世尊是正等覺，</s>
    <s id="158:6">次於正法毘奈耶中信是善說，</s>
    <s id="158:7">後信聖位是妙行者，</s>
    <s id="158:8">正信三寶猶如良醫及如良藥看病者故。</s>
    <s id="158:9">由心淨故發淨尸羅，是故尸羅說為第四，</s>
    <s id="158:10">要具淨信此乃現前。</s>
    <s id="158:11">如遇三緣病方除故，</s>
    <s id="158:12">或此四種，猶如導師道路商侶及所乘乘。</s>
    <s id="158:13">經言：學位成就八支，</s>
    <s id="158:14">無學位中具成就十。</s>
    <s id="158:15">何緣不說有學位中有正解脫及有正智，正脫正智其體是何？</s>
    <s id="158:16">頌曰：學有餘縛故，無正脫智支，解脫為無為，謂勝解惑滅，有為無學支，即二解脫蘊，正智如覺說，謂盡無生智</s>
    <s id="158:17">論曰：有學位中尚有餘縛未解脫故無解脫支，非離少縛可名脫者。</s>
    <s id="158:18">非無解脫體可立解脫智。</s>
    <s id="158:19">無學已脫諸煩惱縛，復能起二了解脫智，</s>
    <s id="158:20">由二顯了可立二支，有學不然，故唯成八。</s>
  </p>
  <p id="159">
    <s id="159:1">解脫體有二：謂有為無為，有為解脫謂無學勝解，</s>
  </p>
  <p id="160">
    <s id="160:1">無為解脫謂一切惑滅，</s>
  </p>
  <p id="161">
    <s id="161:1">有為解脫名無學支，以立支名依有為故支攝。</s>
  </p>
  <p id="162">
    <s id="162:1">解脫復有二種，即餘經言心慧解脫，</s>
    <s id="162:2">應知此二即解脫蘊。</s>
    <s id="162:3">若爾不應契經中說：云何解脫清淨最勝？</s>
    <s id="162:4">謂心從貪離染解脫，及從瞋癡離染解脫。</s>
    <s id="162:5">於解脫蘊未滿為滿。</s>
    <s id="162:6">已滿為攝修欲勤等，</s>
    <s id="162:7">故解脫蘊非唯勝解，</s>
    <s id="162:8">若爾是何？</s>
    <s id="162:9">有餘師說：由真智力遣貪瞋癡，即心離垢名解脫蘊</s>
    <s id="162:10">如是已說正解脫體。</s>
  </p>
  <p id="163">
    <s id="163:1">正智體者如前覺說。</s>
    <s id="163:2">謂即前說盡無生智。</s>
    <s id="163:3">心於何世正得解脫而言無學心解脫耶？</s>
    <s id="163:4">頌曰：無學心生時，正從障解脫</s>
    <s id="163:5">論曰：如本論說：初無學心未來生時從障解脫。</s>
    <s id="163:6">何謂為障？</s>
    <s id="163:7">謂煩惱得，由彼能遮此心生故。</s>
    <s id="163:8">金剛喻定正滅位中彼得正斷，初無學心於正生位正得解脫。</s>
    <s id="163:9">金剛喻定已滅位中彼得已斷，初無學心於已生位名已解脫。</s>
    <s id="163:10">未生無學及世俗心當於爾時亦名解脫。</s>
    <s id="163:11">然今且說決定生者，以於爾時行身世故。</s>
    <s id="163:12">諸世俗心從何解脫？</s>
    <s id="163:13">亦即從彼遮心生障。</s>
    <s id="163:14">未解脫位此豈不生？</s>
    <s id="163:15">雖有已生不似今者。</s>
    <s id="163:16">彼何所似？</s>
    <s id="163:17">與惑得俱，</s>
    <s id="163:18">此後若生無俱惑得，道於何位令生障斷？</s>
    <s id="163:19">頌曰：道唯正滅位，能令彼障斷</s>
    <s id="163:20">論曰：正滅位言顯居現在，正生言顯未來世故，道能斷障唯正滅時，餘位定無斷障用故，非如解脫通未生者，以生未生離障同故。</s>
    <s id="163:21">經說三界謂斷離滅，以何為體，差別云何？</s>
    <s id="163:22">頌曰：無為說三界，離界唯離貪，斷界斷餘結，滅界滅彼事</s>
    <s id="163:23">論曰：斷等三界，即分前說無為解脫以為自體。</s>
  </p>
  <p id="164">
    <s id="164:1">言離界者，謂但離貪。</s>
  </p>
  <p id="165">
    <s id="165:1">言斷界者，謂斷餘結，</s>
  </p>
  <p id="166">
    <s id="166:1">言滅界者，謂滅所餘貪等隨眠所隨增事故。</s>
    <s id="166:2">經說三界即無為解脫，若事能厭必能離耶？</s>
    <s id="166:3">不爾，</s>
    <s id="166:4">云何？</s>
    <s id="166:5">頌曰：厭緣苦集慧，離緣四能斷，相對互廣陿，故應成四句</s>
    <s id="166:6">論曰：唯緣苦集所起忍智說名為厭，餘則不然。</s>
  </p>
  <p id="167">
    <s id="167:1">四諦境中所起忍智，能斷惑者皆得離名。</s>
  </p>
  <p id="168">
    <s id="168:1">廣狹有殊故成四句：</s>
    <s id="168:2">有厭非離，謂緣苦集不令惑斷所有忍智，緣厭境故，非離染故。</s>
    <s id="168:3">有離非厭，謂緣滅道能令惑斷所有忍智，緣欣境故，能離染故。</s>
  </p>
  <p id="169">
    <s id="169:1">有厭亦離，謂緣苦集能令惑斷所有忍智。</s>
    <s id="169:2">有非厭離，謂緣滅道不令惑斷所有忍智。</s>
    <s id="169:3">應知此中先離欲染後見諦者所有法忍，</s>
    <s id="169:4">及諸智中加行解脫勝進道攝不令惑斷。惑已斷故，非斷治故。</s>
  </p>
</text>
