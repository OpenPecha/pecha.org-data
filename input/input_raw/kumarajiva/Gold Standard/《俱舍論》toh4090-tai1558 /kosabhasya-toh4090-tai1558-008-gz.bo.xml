<?xml version='1.0' encoding='utf-8'?>
<text>
  <p id="1">
    <s id="1:1">ཆོས་མངོན་པའི་མཛོད་ཀྱི་བཤད་པ།</s>
  </p>
  <p id="2">
    <s id="2:1">དབྱིག་གཉེན། </s>
  </p>
  <p id="3">
    <s id="3:1">སྙོམས་པར་འཇུག་པ་བསྟན་པ་ཞེས་བྱ་བ་མཛོད་ཀྱི་གནས་བརྒྱད་པའོ། །</s>
  </p>
  <p id="4">
    <s id="4:1">ཤེས་པའི་སྐབས་ཀྱིས་ཤེས་པའི་རང་བཞིན་གྱི་ཡོན་ཏན་རྣམས་ནི་བཤད་ཟིན་ཏོ།། །།</s>
  </p>
  <p id="5">
    <s id="5:1">རང་བཞིན་གཞན་རྣམས་བརྗོད་པར་བྱ་སྟེ། </s>
  </p>
  <p id="6">
    <s id="6:1">དེ་ལྟ་བས་ན་ཡོན་ཏན་ཐམས་ཅད་ཀྱི་རྟེན་ཡིན་པའི་ཕྱིར་དང་པོ་ཁོ་ནར་བསམ་གཏན་རྣམས་བརྩམས་ཏེ། </s>
  </p>
  <p id="7">
    <s id="7:1">བསམ་གཏན་དག་ནི་རྣམ་པ་གཉིས། ། </s>
  </p>
  <p id="8">
    <s id="8:1">བསམ་གཏན་རྣམས་ནི་མདོར་བསྡུ་ན་སྐྱེ་བ་དང་སྙོམས་པར་འཇུག་པའི་བསམ་གཏན་གྱི་བྱེ་བྲག་གིས་རྣམ་པ་གཉིས་སོ། །</s>
  </p>
  <p id="9">
    <s id="9:1">དེ་དག་ཀྱང་བཞི། བསམ་གཏན་དང་པོ་ནས་བཞི་པའི་བར་རོ། །</s>
  </p>
  <p id="10">
    <s id="10:1">དེ་ལ་བསམ་གཏན་དུ་སྐྱེ་བ་རྣམས་ནི་ཡང་མི་བརྗོད་དེ། འཇིག་རྟེན་བསྟན་པའི་མཛོད་ཀྱི་གནས་སུ། </s>
  </p>
  <p id="11">
    <s id="11:1">དེར་སྐྱེ་བ་དག་རབ་ཏུ་བཤད། </s>
  </p>
  <p id="12">
    <s id="12:1">ཇི་སྐད་དུ་བཤད་ཅེ་ན། </s>
  </p>
  <p id="13">
    <s id="13:1">དེར་སོ་སོའི། བསམ་གཏན་ས་ནི་གསུམ་པ་ཡིན། །བཞི་པ་ས་ནི་བརྒྱད་པ་ཡིན། །ཞེས་བྱ་བ་ཡིན་ནོ། །སྙོམས་པར་འཇུག་པའི་བསམ་གཏན་བརྗོད་པར་བྱ་སྟེ། དེའི་ཕྱིར་སྨྲས་པ། </s>
  </p>
  <p id="14">
    <s id="14:1">སྙོམས་འཇུག་དགེ་བ་རྩེ་གཅིག་པ། </s>
  </p>
  <p id="15">
    <s id="15:1">བྱེ་བྲག་མེད་པར་དགེ་བའི་སེམས་རྩེ་གཅིག་པ་ནི་བསམ་གཏན་ཡིན་ཏེ། ཏིང་ངེ་འཛིན་གྱི་རང་བཞིན་ཡིན་པའི་ཕྱིར་རོ། །</s>
  </p>
  <p id="16">
    <s id="16:1">རྗེས་འབྲང་བཅས་ན་ཕུང་པོ་ལྔ། །</s>
  </p>
  <p id="17">
    <s id="17:1">འཁོར་དང་བཅས་ན་ནི་ཕུང་པོ་ལྔའི་རང་བཞིན་ཡིན་པར་རིག་པར་བྱའོ། །</s>
  </p>
  <p id="18">
    <s id="18:1">རྩེ་གཅིག་པ་ཞེས་བྱ་བ་འདི་ཅི་ཞེ་ན། </s>
  </p>
  <p id="19">
    <s id="19:1">དམིགས་པ་གཅིག་པ་ཉིད་དོ། །</s>
  </p>
  <p id="20">
    <s id="20:1">དེ་ལྟ་ན་ནི་འོ་ན་སེམས་དམིགས་པ་གཅིག་པ་དག་ཁོ་ན་ཏིང་ངེ་འཛིན་ཡིན་གྱི་ཆོས་གཞན་སེམས་ལས་བྱུང་བ་ནི་མ་ཡིན་ནོ་ཞེས་བྱ་བར་འགྱུར་རོ་ཞེ་ན། </s>
  </p>
  <p id="21">
    <s id="21:1">སེམས་རྣམས་ཁོ་ན་ཏིང་ངེ་འཛིན་མ་ཡིན་གྱི་གང་གིས་དེ་དག་རྩེ་གཅིག་པར་བྱེད་པའི་ཆོས་དེ་ཏིང་ངེ་འཛིན་ཡིན་ལ་དེ་ཉིད་རྩེ་གཅིག་པ་ཉིད་ཡིན་ནོ། །</s>
  </p>
  <p id="22">
    <s id="22:1">སྐད་ཅིག་མ་ཡིན་པའི་ཕྱིར་སེམས་ཐམས་ཅད་རྩེ་གཅིག་པ་མ་ཡིན་ནམ། གལ་ཏེ་གཉིས་པ་དེ་ལས་རྣམ་པར་མི་གཡེང་བ་ཡིན་ནོ་ཞེ་ན་ནི། མཚུངས་པར་ལྡན་པ་ལ་ཏིང་ངེ་འཛིན་དོན་མེད་པ་ཡིན་ནོ། །</s>
  </p>
  <p id="23">
    <s id="23:1">གང་ཁོ་ན་ལས་ཏིང་ངེ་འཛིན་ཡིན་པ་དེ་ཁོ་ན་ལས་སེམས་རྣམས་ཀྱི་དམིགས་པ་གཅིག་པ་ཉིད་དུ་ཡང་ཅིའི་ཕྱིར་མི་འདོད། </s>
  </p>
  <p id="24">
    <s id="24:1">ཏིང་ངེ་འཛིན་ས་མང་པོ་པ་ཡིན་པའི་ཕྱིར་སེམས་ཐམས་ཅད་རྩེ་གཅིག་པ་ཉིད་དུ་ཡང་ཐལ་བར་འགྱུར་རོ། །</s>
  </p>
  <p id="25">
    <s id="25:1">མ་ཡིན་ཏེ། ཏིང་ངེ་འཛིན་སྟོབས་ཆུང་བའི་ཕྱིར་རོ། །</s>
  </p>
  <p id="26">
    <s id="26:1">གཞན་དག་ན་རེ་སེམས་རྩེ་གཅིག་པ་དག་ཁོ་ན་ཏིང་ངེ་འཛིན་ཡིན་ཏེ། </s>
  </p>
  <p id="27">
    <s id="27:1">འདི་ལྟར་མདོ་ལས། ལྷག་པའི་སེམས་ཀྱི་བསླབ་པ་དང༌། སེམས་ཡོངས་སུ་དག་པའི་གཙོ་བོ་ནི་བསམ་གཏན་བཞི་ཡིན་ནོ་ཞེས་གསུངས་སོ་ཞེས་ཟེར་རོ། །</s>
  </p>
  <p id="28">
    <s id="28:1">བསམ་གཏན་ཞེས་བྱ་བའི་དོན་ཅི་ཞེ་ན། </s>
  </p>
  <p id="29">
    <s id="29:1">འདིས་སེམས་པར་བྱེད་པས་ན་བསམ་གཏན་ཏེ། སེམས་མཉམ་པར་བཞག་ན་ཡང་དག་པ་ཇི་ལྟ་བ་བཞིན་རབ་ཏུ་ཤེས་པའི་ཕྱིར་རབ་ཏུ་ཤེས་པར་བྱེད་ཅེས་བྱ་བའི་ཐ་ཚིག་སྟེ། སྐད་ཀྱི་བྱིངས་འདི་ནི་སེམས་པའི་དོན་ཡིན་ལ། སེམས་པ་ཡང་ཤེས་རབ་ཡིན་ནོ་ཞེས་གྲུབ་པའི་མཐའ་ལས་འབྱུང་ངོ༌། །</s>
  </p>
  <p id="30">
    <s id="30:1">དེ་ལྟ་ན་ནི་འོ་ན་ཏིང་ངེ་འཛིན་ཐམས་ཅད་བསམ་གཏན་དུ་ཐལ་བར་འགྱུར་རོ་ཞེ་ན། </s>
  </p>
  <p id="31">
    <s id="31:1">མ་ཡིན་ཏེ། ཕུལ་དུ་ཕྱིན་པ་དང་ལྡན་བ་ལ་དེའི་མིང་དུ་བཏགས་པའི་ཕྱིར་ཉི་མ་བཞིན་ནོ། །</s>
  </p>
  <p id="32">
    <s id="32:1">ཕུལ་དུ་ཕྱིན་པ་དང་ལྡན་པ་ཡང་གང་ཞེ་ན། </s>
  </p>
  <p id="33">
    <s id="33:1">ཏིང་ངེ་འཛིན་གང་ཡན་ལག་དང་ལྡན་པ་ཡིན་ཏེ། </s>
  </p>
  <p id="34">
    <s id="34:1">དེ་ནི་ཞི་གནས་དང་ལྷག་མཐོང་ཟུང་དུ་འབྲེལ་པར་ངང་གིས་འབྱུང་བའི་ཕྱིར་མཐོང་བའི་ཆོས་ལ་བདེ་བར་གནས་པ་དང༌། ལམ་སླ་བ་ཞེས་གསུངས་པས་དེ་ནི་ཤིན་ཏུ་ཡང་སེམས་པར་བྱེད་དོ། །</s>
  </p>
  <p id="35">
    <s id="35:1">ཉོན་མོངས་པ་ཅན་ཇི་ལྟར་བསམ་གཏན་ཡིན་ཞེ་ན། </s>
  </p>
  <p id="36">
    <s id="36:1">ལོག་པར་ངེས་པ་སེམས་པའི་ཕྱིར་རོ། །</s>
  </p>
  <p id="37">
    <s id="37:1">ཧ་ཅང་ཐལ་བར་འགྱུར་རོ་ཞེ་ན། </s>
  </p>
  <p id="38">
    <s id="38:1">མ་ཡིན་ཏེ། དེ་དང་མཐུན་པ་ཁོ་ན་ལ་དེའི་མིང་དུ་བཏགས་པའི་ཕྱིར་ཏེ། ས་བོན་རུལ་པ་བཞིན་ནོ། །</s>
  </p>
  <p id="39">
    <s id="39:1">བཅོམ་ལྡན་འདས་ཀྱིས་ཀྱང་བསམ་གཏན་མི་དགེ་བ་དག་ཀྱང་གསུངས་སོ། །</s>
  </p>
  <p id="40">
    <s id="40:1">ཡང་དགེ་བ་རྩེ་གཅིག་པ་བསམ་གཏན་དང་པོ་ནི་ཇི་ལྟ་བུ། བཞི་པའི་བར་ནི་ཇི་ལྟ་བུ་ཞེ་ན། </s>
  </p>
  <p id="41">
    <s id="41:1">རེ་ཞིག་དང་པོ་ནི། </s>
  </p>
  <p id="42">
    <s id="42:1">དཔྱོད་དང་དགའ་དང་བདེ་དང་ལྡན། །</s>
  </p>
  <p id="43">
    <s id="43:1">དགེ་བ་རྩེ་གཅིག་པ་བསམ་གཏན་དང་པོ་ནི་དཔྱོད་པ་དང་དགའ་བ་དང་བདེ་བ་དང་མཚུངས་པར་ལྡན་པ་ཡིན་ནོ། </s>
  </p>
  <p id="44">
    <s id="44:1">དཔྱོད་པ་སྨོས་པས་རྟོག་པ་ཡང་བཤད་པ་ཡིན་ཏེ། ལྷན་ཅིག་སྤྱོད་པའི་ཕྱིར་དུ་བ་དང་མེ་བཞིན་དུ། རྟོག་པ་མེད་པར་ནི་དགའ་བ་དང་བདེ་བ་དང་ལྡན་པའི་དཔྱོད་པ་མེད་དོ། །</s>
  </p>
  <p id="45">
    <s id="45:1">བསམ་གཏན་ལྷག་མ་གསུམ་ནི། </s>
  </p>
  <p id="46">
    <s id="46:1">ཡན་ལག་ལྔ་ལྔ་སྤངས་པ་ཡིན། །</s>
  </p>
  <p id="47">
    <s id="47:1">དགེ་བ་རྩེ་གཅིག་པ་ཞེས་བྱ་བར་སྦྱར་ཏེ། བསམ་གཏན་གཉིས་པ་ནི་དཔྱོད་པ་སྤངས་ལ། དགའ་བ་དང་བདེ་བ་དང་ལྡན་པ་ཡིན་ནོ། །</s>
  </p>
  <p id="48">
    <s id="48:1">གསུམ་པ་ནི་དཔྱོད་པ་དང་དགའ་བ་སྤངས་ལ་བདེ་བ་དང་ལྡན་པ་ཡིན་ནོ། །</s>
  </p>
  <p id="49">
    <s id="49:1">བཞི་པ་ནི་དཔྱོད་པ་དང༌། དགའ་བ་དང་བདེ་བ་སྤངས་པ་ཡིན་ནོ། །</s>
  </p>
  <p id="50">
    <s id="50:1">བསམ་གཏན་རྣམས་ཇི་ལྟ་བ་</s>
  </p>
  <p id="51">
    <s id="51:1">དེ་བཞིན་དུ་གཟུགས་མེད། </s>
  </p>
  <p id="52">
    <s id="52:1">རྣམ་པ་གང་གིས་ཤེ་ན། </s>
  </p>
  <p id="53">
    <s id="53:1">དེ་དག་ཀྱང་སྐྱེ་བ་དང་སྙོམས་པར་འཇུག་པའི་སྒོ་ནས་རྣམ་པ་གཉིས་ཀྱང་ཡིན་ལ་བཞི་ཡང་ཡིན་ནོ། །</s>
  </p>
  <p id="54">
    <s id="54:1">དེ་དག་གི་ཡང་སྐྱེ་བ་རྣམས་ནི་བཤད་ཟིན་ཏོ། །</s>
  </p>
  <p id="55">
    <s id="55:1">སྙོམས་པར་འཇུག་པའི་གཟུགས་མེད་པ་རྣམས་ནི་བྱེ་བྲག་མེད་པར་དགེ་བའི་སེམས་རྩེ་གཅིག་པའི་རང་བཞིན་ཡིན་ནོ་ཞེས་བྱ་བའི་རྣམ་པ་དེས་བཤད་ཟིན་ཏོ། །འཁོར་དང་བཅས་ན་ནི། </s>
  </p>
  <p id="56">
    <s id="56:1">ཕུང་པོ་བཞི་</s>
  </p>
  <p id="57">
    <s id="57:1">རྗེས་སུ་འབྲང་བའི་གཟུགས་མེད་པའི་ཕྱིར་རོ། །</s>
  </p>
  <p id="58">
    <s id="58:1">འོག་མའི་ས་དབེན་ལས་སྐྱེས་པ། །</s>
  </p>
  <p id="59">
    <s id="59:1">བསམ་གཏན་བཞི་པ་ལས་དབེན་པ་ལས་སྐྱེས་པ་ནི་ནམ་མཁའ་མཐའ་ཡས་སྐྱེ་མཆེད་ཡིན་ནོ། །</s>
  </p>
  <p id="60">
    <s id="60:1">དེ་ལས་དབེན་བ་ལས་སྐྱེས་པ་ནི་རྣམ་ཤེས་མཐའ་ཡས་སྐྱེ་མཆེད་ཡིན་ནོ། །</s>
  </p>
  <p id="61">
    <s id="61:1">དེ་ལས་དབེན་བ་ལས་སྐྱེས་པ་ནི་ཅི་ཡང་མེད་པའི་སྐྱེ་མཆེད་ཡིན་ནོ། །</s>
  </p>
  <p id="62">
    <s id="62:1">དེ་ལས་དབེན་པ་ལས་སྐྱེས་པ་ནི་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཡིན་ཏེ། དེ་ལྟར་ན་གཟུགས་མེད་པ་བཞི་ཡིན་ནོ། །</s>
  </p>
  <p id="63">
    <s id="63:1">དབེན་པ་ཞེས་བྱ་བ་འདི་ཅི་ཞེ་ན། </s>
  </p>
  <p id="64">
    <s id="64:1">ལམ་གང་གིས་ནི་འོག་མ་ལས་རྣམ་པར་འབྱེད་པ་སྟེ། འདོད་ཆགས་དང་བྲལ་བར་གྱུར་པའི་ཕྱིར་རོ། །གཟུགས་མེད་པ་དེ་དག་ཀྱང༌། </s>
  </p>
  <p id="65">
    <s id="65:1">ཉེར་བསྡོགས་གསུམ་དང་བཅས་པར་ནི། །གཟུགས་ཀྱི་འདུ་ཤེས་བཤིག་ཅེས་བྱ། །</s>
  </p>
  <p id="66">
    <s id="66:1">ནམ་མཁའ་མཐའ་ཡས་སྐྱེ་མཆེད་ཀྱི་ཉེར་བསྡོགས་ནི་བསམ་གཏན་བཞི་པ་ལ་དམིགས་པའི་ཕྱིར་གཟུགས་ཀྱི་འདུ་ཤེས་བཤིག་ཅེས་བྱ་བའི་མིང་མི་འཐོབ་བོ། །</s>
  </p>
  <p id="67">
    <s id="67:1">དེ་ལ་ནི་གཟུགས་ཀྱི་འདུ་ཤེས་བཤིག་པ་མ་ཡིན་ཏེ། མ་བྲལ་ཞེས་བྱ་བའི་ཐ་ཚིག་གོ། །</s>
  </p>
  <p id="68">
    <s id="68:1">ཕུང་པོ་བཞི་ཞེས་གང་བཤད་པ་རེ་ཞིག་གཟུགས་མེད་པ་དག་ན་གཟུགས་མེད་དོ་ཞེས་བྱ་བ་འདི་ནི་བསྒྲུབ་པར་བྱ་བ་ཡིན་ནོ། །</s>
  </p>
  <p id="69">
    <s id="69:1">གལ་ཏེ་ཡོད་ན་ཇི་ལྟར་ན་གཟུགས་མེད་པ་རྣམས་བརྗོད་པར་འགྱུར། གཟུགས་ཅུང་ཟད་ཅིག་ཡོད་པའི་ཕྱིར་ཏེ། ཅུང་ཟད་ཟེར་བ་བཞིན་ནོ། །</s>
  </p>
  <p id="70">
    <s id="70:1">རེ་ཞིག་དེ་ནི་གཟུགས་ཇི་ལྟ་བུ་ཞིག་ཡོད་པར་འདོད། གལ་ཏེ་ལུས་དང་ངག་གི་སྡོམ་བ་ཙམ་ཞིག་གོ་ཞེ་ན། </s>
  </p>
  <p id="71">
    <s id="71:1">དེ་དག་མེད་ན་ཇི་ལྟར་དེ་དག་གི་སྡོམ་པར་འགྱུར། འབྱུང་བ་མེད་པར་ནི་འབྱུང་བ་ལས་གྱུར་པ་མི་རུང་ངོ༌། །</s>
  </p>
  <p id="72">
    <s id="72:1">གལ་ཏེ་ཟག་པ་མེད་པའི་སྡོམ་པ་བཞིན་ནོ་ཞེ་ན། </s>
  </p>
  <p id="73">
    <s id="73:1">མ་ཡིན་ཏེ་ཟག་པ་དང་བཅས་པའི་འབྱུང་བ་ཡོད་པའི་ཕྱིར་རོ། །སྙོམས་པར་འཇུག་པ་ལ་ཡང་དེ་དགག་པར་བཤད་དོ། །</s>
  </p>
  <p id="74">
    <s id="74:1">འོན་ཏེ་ལུས་ཀྱང་ཡོད་ལ་དབང་པོ་གཟུགས་ཅན་རྣམས་ཀྱང་ཡོད་དོ་ཞེ་ན་ནི། </s>
  </p>
  <p id="75">
    <s id="75:1">ཇི་ལྟར་ན་དེ་དག་གཟུགས་ཅུང་ཟད་ཡོད་པར་འདོད། </s>
  </p>
  <p id="76">
    <s id="76:1">གལ་ཏེ་བོང་ཚོད་ཆུང་བའི་ཕྱིར་རོ་ཞེ་ན་ནི་ཆུང་ངུའི་སྐྱེ་བོ་གཟུགས་བལྟར་མི་སྣང་བ་དག་ལ་ཡང་ཐལ་བར་འགྱུར་རོ། །</s>
  </p>
  <p id="77">
    <s id="77:1">གལ་ཏེ་དང་བའི་ཕྱིར་རོ་ཞེ་ན་ནི། སྲིད་པ་བར་མ་དག་དང༌། གཟུགས་ན་སྤྱོད་པ་རྣམས་ལ་ཡང་ཐལ་བར་འགྱུར་རོ། །</s>
  </p>
  <p id="78">
    <s id="78:1">གལ་ཏེ་གང་ལས་ཆེས་དང་བ་མེད་པ་ཡིན་ནོ་ཞེ་ན་ནི། སྲིད་པའི་རྩེ་མོ་ཁོ་ན་གཟུགས་མེད་པ་ཡིན་པར་འགྱུར་ཏེ། </s>
  </p>
  <p id="79">
    <s id="79:1">སྙོམས་པར་འཇུག་པ་བཞིན་དུ་སྐྱེ་བ་ཁྱད་པར་དུ་འཕགས་པའི་ཕྱིར་རོ། །</s>
  </p>
  <p id="80">
    <s id="80:1">བསམ་གཏན་དུ་སྐྱེ་བའི་གཟུགས་ཀྱང་ས་འོག་མའི་དབང་པོས་མི་ཟིན་པའི་ཕྱིར་དེ་དང་ཡང་ཁྱད་པར་ཅི་ཞིག་ཡོད། </s>
  </p>
  <p id="81">
    <s id="81:1">གལ་ཏེ་གཉིས་ཀྱི་མིང་ནི་དོན་དང་མཐུན་པ་ཡིན་གྱི་གཟུགས་མེད་པའི་ཁམས་ཀྱི་ནི་མ་ཡིན་ནོ་ཞེ་ན། </s>
  </p>
  <p id="82">
    <s id="82:1">དེ་ལ་རིགས་པ་ཅི་ཞིག་ཡོད། </s>
  </p>
  <p id="83">
    <s id="83:1">གལ་ཏེ་ཚེ་དང་དྲོད་གཉིས་འདྲེས་པར་གསུངས་པའི་ཕྱིར་དང༌། འདམ་བུའི་ཤོག་གཉིས་བཞིན་དུ་མིང་དང་གཟུགས་དག་ཕན་ཚུན་བརྟེན་ཏོ་ཞེས་གསུངས་པའི་ཕྱིར་དང༌། །</s>
  </p>
  <p id="84">
    <s id="84:1">རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་གསུངས་པའི་ཕྱིར་དང༌། གཟུགས་ནས་འདུ་བྱེད་རྣམས་ཀྱི་བར་ལས་གཞན་དུ་རྣམ་པར་ཤེས་པ་འོང་བའམ་འགྲོ་བ་བཀག་པའི་ཕྱིར་གཟུགས་མེད་པ་དག་ན་གཟུགས་ཡོད་པ་ཉིད་དུ་གྲུབ་བོ་ཞེ་ན། </s>
  </p>
  <p id="85">
    <s id="85:1">མ་ཡིན་ཏེ། དཔྱད་པར་བྱ་བ་ཡིན་པའི་ཕྱིར་རོ། །</s>
  </p>
  <p id="86">
    <s id="86:1">རེ་ཞིག་ཚེ་དང་དྲོད་གཉིས་འདྲེས་པ་ཉིད་དུ་གང་གསུངས་པ་འདི་ཅི་འདོད་པ་དང་གཟུགས་ན་སྤྱོད་པའི་ཚེ་ལས་དགོངས་ཏེ་གསུངས་སམ། </s>
  </p>
  <p id="87">
    <s id="87:1">འོན་ཏེ་ཐམས་ཅད་ལས་ཞེས་བྱ་བ་དང༌། གང་ཡང་མིང་དང་གཟུགས་དག་ཕན་ཚུན་བརྟེན་པ་ཉིད་དུ་གསུངས་པ་འདི་ཅི་འདོད་པ་དང་གཟུགས་ན་སྤྱོད་པ་ལས་དགོངས་ཏེ་གསུངས་སམ། </s>
  </p>
  <p id="88">
    <s id="88:1">འོན་ཏེ་ཐམས་ཅད་ལས་ཞེས་བྱ་བ་དང༌། གང་ཡང་རྣམ་པར་ཤེས་པའི་རྐྱེན་གྱིས་མིང་དང་གཟུགས་ཞེས་གསུངས་པ་འདི་ཅི་རྣམ་པར་ཤེས་པ་ཐམས་ཅད་མིང་དང་གཟུགས་ཀྱི་རྐྱེན་དུ་གསུངས་སམ། </s>
  </p>
  <p id="89">
    <s id="89:1">འོན་ཏེ་མིང་དང་གཟུགས་ཐམས་ཅད་རྣམ་པར་ཤེས་པའི་རྐྱེན་དུ་གསུངས་ཞེས་བྱ་བ་དང༌། </s>
  </p>
  <p id="90">
    <s id="90:1">གང་ཡང་གཟུགས་ལ་སོགས་པ་ལས་གཞན་དུ་རྣམ་པར་ཤེས་པ་འོང་བ་དང་འགྲོ་བ་བཀག་པར་གསུངས་པ་འདི་ཅི་དེ་དག་ཐམས་ཅད་མེད་ན་དེ་བཀག་གམ། འོན་ཏེ་འགའ་ཞིག་ཀྱང་ཞེས་བྱ་བ་འདི་དཔྱད་པར་བྱ་དགོས་སོ། །</s>
  </p>
  <p id="91">
    <s id="91:1">གལ་ཏེ་བྱེ་བྲག་མེད་པར་གསུངས་པའི་ཕྱིར་དཔྱད་པར་མི་བྱའོ་ཞེ་ན་ནི་ཧ་ཅང་ཐལ་བར་འགྱུར་ཏེ། </s>
  </p>
  <p id="92">
    <s id="92:1">ཚེ་མེད་པར་ཕྱིའི་དྲོ་བ་ཡང་ཡོད་པར་མི་འགྱུར་ལ། </s>
  </p>
  <p id="93">
    <s id="93:1">ཕྱིའི་གཟུགས་ཀྱང་རྣམ་པར་ཤེས་པ་ལ་བརྟེན་པ་ཉིད་དུ་འགྱུར་ཏེ། ཁྱད་པར་མེད་པར་འབྱུང་བའི་ཕྱིར་རོ། །</s>
  </p>
  <p id="94">
    <s id="94:1">རྣམ་པར་ཤེས་པ་གནས་བཞིན་དུ་ཟས་བཞི་གསུངས་པའི་ཕྱིར་གཟུགས་དང་གཟུགས་མེད་པའི་ཁམས་དག་ན་ཡང་ཁམ་དུ་བྱེད་པའི་ཟས་ཡོད་པར་ཐལ་བར་ཡང་འགྱུར་རོ། །</s>
  </p>
  <p id="95">
    <s id="95:1">གལ་ཏེ་ཁམ་དུ་བྱེད་པའི་ཟས་ཟ་བའི་ལྷ་རྣམས་ལས་འདས་ཏེ་ཞེས་གསུངས་པའི་ཕྱིར་དང༌། དགའ་བའི་ཟས་ཞེས་གསུངས་པའི་ཕྱིར་ཐལ་བར་མི་འགྱུར་རོ་ཞེ་ན་ནི་གཟུགས་མེད་པ་དག་ན་ཡང་གཟུགས་ཡོད་པར་ཐལ་བར་མི་འགྱུར་ཏེ། </s>
  </p>
  <p id="96">
    <s id="96:1">གཟུགས་མེད་པ་རྣམས་ནི་གཟུགས་རྣམས་ལས་ངེས་པར་འབྱུང་བ་ཡིན་ནོ་ཞེས་བྱ་བ་དང༌། </s>
  </p>
  <p id="97">
    <s id="97:1">གཟུགས་མེད་པའི་རྣམ་པར་ཐར་པ་ཞི་བ་གང་དག་གཟུགས་རྣམས་ལས་འདས་ནས་ཞེས་བྱ་བ་དང༌། </s>
  </p>
  <p id="98">
    <s id="98:1">གཟུགས་ཅན་མ་ཡིན་པའི་སེམས་ཅན་དག་ཡོད་ཅེས་བྱ་བ་དང༌། </s>
  </p>
  <p id="99">
    <s id="99:1">རྣམ་པ་ཐམས་ཅད་དུ་གཟུགས་ཀྱི་འདུ་ཤེས་རྣམས་ལས་ཡང་དག་པར་འདས་ནས་ཞེས་གསུངས་པའི་ཕྱིར་རོ། །</s>
  </p>
  <p id="100">
    <s id="100:1">གཟུགས་ཤིག་ཡོད་ན་ནི་རང་གི་གཟུགས་གདོན་མི་ཟ་བར་འདུ་ཤེས་པར་བྱེད་པར་འགྱུར་རོ། །</s>
  </p>
  <p id="101">
    <s id="101:1">གལ་ཏེ་ས་འོག་མ་པའི་གཟུགས་རགས་པ་ལས་དགོངས་ཏེ་གསུངས་པ་ཡིན་ནོ་ཞེ་ན་ནི། ཁམ་གྱི་ཟས་ལ་ཡང་མཚུངས་སོ། །</s>
  </p>
  <p id="102">
    <s id="102:1">བསམ་གཏན་རྣམས་ཀྱང་ས་འོག་མ་པ་ལས་ངེས་པར་འབྱུང་བ་ཡིན་པའི་ཕྱིར་གཟུགས་མེད་པར་ཐལ་བར་འགྱུར་རོ། །</s>
  </p>
  <p id="103">
    <s id="103:1">ས་འོག་མ་པའི་ཚོར་བ་ལ་སོགས་པ་ལས་ངེས་པར་འབྱུང་བའི་ཕྱིར་ཚོར་བ་ལ་སོགས་པ་ལས་ཀྱང་ངེས་པར་འབྱུང་བ་ཡིན་བར་ཅིའི་ཕྱིར་མ་བཤད་དེ། </s>
  </p>
  <p id="104">
    <s id="104:1">གཟུགས་ཀྱི་རྣམ་པ་ཟད་པར་ལས་འདས་ལ་ཚོར་བ་ལ་སོགས་པའི་རྣམ་པ་ལས་ནི་མ་ཡིན་པས་དེའི་ཕྱིར་གཟུགས་རྣམས་ལས་ངེས་པར་འབྱུང་བ་ཞེས་གསུངས་སོ། །</s>
  </p>
  <p id="105">
    <s id="105:1">སྲིད་པས་སྲིད་པ་ལས་ངེས་པར་མི་འབྱུང་བར་གསུངས་པ་ནི་དེ་ཉིད་ཀྱིས་དེ་ལས་ངེས་པར་མི་འབྱུང་བའི་ཕྱིར་དང༌། ཐམས་ཅད་དང་གཏན་དུ་ངེས་པར་འབྱུང་བ་མ་ཡིན་པའི་ཕྱིར་རོ། །</s>
  </p>
  <p id="106">
    <s id="106:1">བཅོམ་ལྡན་འདས་ཀྱིས་ཀྱང་བསམ་གཏན་དག་ལ་ནི་གང་དེ་ན་གཟུགས་ཀྱི་རྣམ་པ་ཡོད་པའང་རུང་རྣམ་པར་ཤེས་པའི་རྣམ་པའི་བར་ཡོད་པའང་རུང་ཞེས་གསུངས་ལ། </s>
  </p>
  <p id="107">
    <s id="107:1">གཟུགས་མེད་པ་དག་ལ་ནི་གང་དེ་ན་ཚོར་བའི་རྣམ་པ་ཡོད་པའང་རུང་རྣམ་པར་ཤེས་པའི་རྣམ་པའི་བར་ཡོད་པའང་རུང་ཞེས་གསུངས་ཏེ། </s>
  </p>
  <p id="108">
    <s id="108:1">དེ་དག་ན་གཟུགས་ཀྱི་རྣམ་བ་ཞིག་ཡོད་ན་ཅིའི་ཕྱིར་གཟུགས་ཀྱི་རྣམ་པ་ཡོད་པའང་རུང་ཞེས་གསུངས་པར་མི་འགྱུར་ཏེ་དེ་ལྟ་བས་ན་</s>
  </p>
  <p id="109">
    <s id="109:1">གཟུགས་མེད་པ་ན་གཟུགས་མེད་དོ། །</s>
  </p>
  <p id="110">
    <s id="110:1">དེ་ནི་ཇི་ལྟར་ན་དེ་ནས་ཤི་འཕོས་པ་རྣམས་ཀྱི་གཟུགས་བསྐལ་པ་མི་ཉུང་བ་ཞིག་ཏུ་གཟུགས་རྒྱུན་ཆད་པ་ལས་ཡང་སྐྱེ་བར་འགྱུར་ཞེ་ན། </s>
  </p>
  <p id="111">
    <s id="111:1">གཟུགས་ནི་སེམས་ལས་སྐྱེ་བར་འགྱུར། །</s>
  </p>
  <p id="112">
    <s id="112:1">གཟུགས་ནི་དེའི་རྣམ་པར་སྨིན་པའི་རྒྱུས་ཡོངས་སུ་བསྒོས་པའི་སེམས་འཇུག་པ་རྙེད་པ་ལས་སྐྱེ་བར་འགྱུར་རོ། །</s>
  </p>
  <p id="113">
    <s id="113:1">ཇི་ལྟར་ན་སེམས་གཟུགས་ལམ་བརྟེན་པར་གནས་ཤེ་ན། </s>
  </p>
  <p id="114">
    <s id="114:1">ཅིའི་ཕྱིར་གནས་པར་མི་འགྱུར། འདི་ན་དེ་ལྟ་བུ་མ་མཐོང་བའི་ཕྱིར་རོ། །</s>
  </p>
  <p id="115">
    <s id="115:1">ཁམ་གྱི་ཟས་མེད་པར་ཡང་གཟུགས་ཀྱི་ཁམས་ན་གནས་པར་མི་འགྱུར་རོ། །</s>
  </p>
  <p id="116">
    <s id="116:1">ཅིའི་ཕྱིར་ཞེ་ན། </s>
  </p>
  <p id="117">
    <s id="117:1">འདི་ན་དེ་ལྟ་བུ་མ་མཐོང་བའི་ཕྱིར་རོ། །ཇི་ལྟར་གནས་པ་ནི་སྔར་བཤད་ཟིན་ཏོ། །</s>
  </p>
  <p id="118">
    <s id="118:1">འདི་ནི་རྫོགས་སོ།། །།</s>
  </p>
  <p id="119">
    <s id="119:1">འདི་བརྗོད་པར་བྱ་སྟེ། ཅི་ནམ་མཁའ་མཐའ་ཡས་སྐྱེ་མཆེད་ལ་སོགས་པ་དེ་དག་ནམ་མཁའ་ལ་སོགས་པ་ཁོ་ན་ལ་དམིགས་པ་ཡིན་པས་དེའི་ཕྱིར་དེ་སྐད་ཅེས་བྱའམ་ཞེ་ན། </s>
  </p>
  <p id="120">
    <s id="120:1">མ་ཡིན་ནོ། །</s>
  </p>
  <p id="121">
    <s id="121:1">འོ་ན་ཇི་ལྟ་བུ་ཞེ་ན། </s>
  </p>
  <p id="122">
    <s id="122:1">རེ་ཞིག་གསུམ་མོ། །</s>
  </p>
  <p id="123">
    <s id="123:1">རྣམ་ཤེས་མཐའ་ཡས་མཁའ་མཐའ་ཡས། །ཅི་ཡང་མེད་ཅེས་བྱ་དེ་ལྟར། །སྦྱོར་ཕྱིར་</s>
  </p>
  <p id="124">
    <s id="124:1">གྲངས་བཞིན་དུ་ནམ་མཁའ་མཐའ་ཡས་སོ། །རྣམ་པར་ཤེས་པ་མཐའ་ཡས་སོ། །ཅི་ཡང་མེད་དོ་ཞེས་དེ་ལྟར་ཡིད་ལ་བྱེད་ཅིང་དེ་དག་ལ་རབ་ཏུ་སྦྱོར་བས་དེའི་ཕྱིར་དེ་དག་གི་མིང་དེ་དག་ཡིན་ནོ། །</s>
  </p>
  <p id="125">
    <s id="125:1">དམན་ཕྱིར་འདུ་ཤེས་མེད། འདུ་ཤེས་མེད་པ་ཡང་མ་ཡིན་པའོ། །</s>
  </p>
  <p id="126">
    <s id="126:1">འདུ་ཤེས་ཆུང་བའི་ཕྱིར་འདུ་ཤེས་མེད་འདུ་ཤེས་མེད་མིན་ཞེས་བཤད་དེ། དེ་ནི་འདུ་ཤེས་གསལ་བ་ཡང་མ་ཡིན་ལ་འདུ་ཤེས་མེད་པ་ཁོ་ན་ཡང་མ་ཡིན་པའི་ཕྱིར་རོ། །</s>
  </p>
  <p id="127">
    <s id="127:1">གལ་ཏེ་དེ་ལ་ཡང་འདི་ལྟར་འདུ་ཤེས་ནི་ནད་དོ། །འདུ་ཤེས་ནི་འབྲས་སོ། །འདུ་ཤེས་ནི་ཟུག་རྔུའོ། །</s>
  </p>
  <p id="128">
    <s id="128:1">འདུ་ཤེས་མེད་པ་ནི་ཀུན་དུ་རྨོངས་པའོ། །</s>
  </p>
  <p id="129">
    <s id="129:1">འདི་ལྟར་འདུ་ཤེས་མེད། འདུ་ཤེས་མེད་མིན་སྐྱེ་མཆེད་འདི་ནི་ཞི་བའོ། །འདི་ནི་གྱ་ནོམ་པའོ་ཞེས་བྱ་བར་སྦྱོར་བ་ཡོད་མོད་ཀྱི་ཅིའི་ཕྱིར་དེ་དག་གིས་དེ་ལ་དེ་ལྟར་འཛིན་ཞེས་བྱས་པ་དང༌། འདུ་ཤེས་རྣམས་ཆུང་བའི་ཕྱིར་རོ་ཞེས་བྱ་བ་འདི་གདོན་མི་ཟ་བར་བརྗོད་དགོས་པར་འགྱུར་བས་དེ་ཉིད་བཤད་དོ། །</s>
  </p>
  <p id="130">
    <s id="130:1">དེ་ལྟར་སྙོམས་འཇུག་དངོས་གཞིའི་རྫས། །རྣམ་པ་བརྒྱད། </s>
  </p>
  <p id="131">
    <s id="131:1">དེ་ལྟར་ན་འདི་དག་ནི་སྙོམས་པར་འཇུག་པའི་དངོས་གཞིའི་རྫས་བརྒྱད་ཡིན་ཏེ། འདི་ལྟ་སྟེ། བསམ་གཏན་བཞི་དང༌། གཟུགས་མེད་པ་བཞིའོ། །</s>
  </p>
  <p id="132">
    <s id="132:1">དེ་དག་ལས་བདུན་རྣམ་པ་གསུམ། །</s>
  </p>
  <p id="133">
    <s id="133:1">སྲིད་པའི་རྩེ་མོ་ལས་གཞན་པ་བདུན་ནི་རྣམ་པ་གསུམ་ཡིན་ཏེ། </s>
  </p>
  <p id="134">
    <s id="134:1">རོ་མྱང་ལྡན་དང་དག་པ་དང༌། །ཟག་མེད། </s>
  </p>
  <p id="135">
    <s id="135:1">རོ་མྱང་བ་དང་མཚུངས་པར་ལྡན་པ་རྣམས་དང༌། དག་པ་པ་རྣམས་དང༌། ཟག་པ་མེད་པ་རྣམས་སོ། །</s>
  </p>
  <p id="136">
    <s id="136:1">བརྒྱད་པ་རྣམ་པ་གཉིས། </s>
  </p>
  <p id="137">
    <s id="137:1">སྲིད་པའི་རྩེ་མོ་ནི་རོ་མྱང་བ་དང་མཚུངས་པར་ལྡན་པ་དང༌། དག་པ་པ་ཡིན་གྱི་ཟག་པ་མེད་པ་ནི་མེད་དོ། །དེ་ལ། </s>
  </p>
  <p id="138">
    <s id="138:1">རོ་མྱང་མཚུངས་ལྡན་སྲེད་བཅས་སོ། །</s>
  </p>
  <p id="139">
    <s id="139:1">རོ་མྱང་བ་ནི་སྲེད་པ་ཡིན་ནོ། །</s>
  </p>
  <p id="140">
    <s id="140:1">འཇིག་རྟེན་པ་ཡི་དགེ་བ་ནི། །དག་པ། </s>
  </p>
  <p id="141">
    <s id="141:1">འཇིག་རྟེན་པའི་དགེ་བ་སྙོམས་པར་འཇུག་པའི་རྫས་ནི་དག་པ་ཞེས་བྱ་སྟེ། མ་ཆགས་པ་ལ་སོགས་པ་ཆོས་དཀར་པོ་དང་ལྡན་པའི་ཕྱིར་རོ། །</s>
  </p>
  <p id="142">
    <s id="142:1">རོ་མྱང་བ་དང་མཚུངས་པར་ལྡན་པ་དེས་ཅི་ཞིག་རོ་མྱོང་བར་བྱེད་ཅེ་ན། </s>
  </p>
  <p id="143">
    <s id="143:1">དེ་ནི་དེས་མྱང་བྱ། </s>
  </p>
  <p id="144">
    <s id="144:1">སྙོམས་པར་འཇུག་པའི་རྫས་གང་འདས་མ་ཐག་པ་དེ་ནི་དེས་རོ་མྱོང་བར་བྱེད་དེ། </s>
  </p>
  <p id="145">
    <s id="145:1">རོ་མྱང་བར་བྱ་བ་གང་ཡིན་པ་དེ་ལས་ནི་ལངས་པ་ཡིན་ནོ། །</s>
  </p>
  <p id="146">
    <s id="146:1">གང་གིས་རོ་མྱོང་བར་བྱེད་པ་དེ་ལ་ནི་སྙོམས་པར་ཞུགས་པ་ཡིན་ནོ། །</s>
  </p>
  <p id="147">
    <s id="147:1">ཟག་མེད་འཇིག་རྟེན་འདས་པའོ། །</s>
  </p>
  <p id="148">
    <s id="148:1">འཇིག་རྟེན་ལས་འདས་པའི་སྙོམས་པར་འཇུག་པའི་རྫས་གང་ཡིན་པ་དེ་ནི་ཟག་པ་མེད་པ་ཡིན་ནོ་སྙོམས་པར་འཇུག་པའི་རྫས་དེ་དག་ལས་བསམ་གཏན་རྣམས་ཁོ་ན་ཡན་ལག་དང་ལྡན་པ་ཡིན་གྱི་གཟུགས་མེད་པ་རྣམས་ནི་མ་ཡིན་ནོ། །</s>
  </p>
  <p id="149">
    <s id="149:1">དེ་ལ་དང་པོ་ལ་ལྔ། </s>
  </p>
  <p id="150">
    <s id="150:1">བསམ་གཏན་པོ་ལ་ཡན་ལག་ལྔ་སྟེ། </s>
  </p>
  <p id="151">
    <s id="151:1">རྟོག་དཔྱོད་དང༌། དགའ་བས་བདེ་དང་ཏིང་འཛིན་རྣམས། །</s>
  </p>
  <p id="152">
    <s id="152:1">རྟོག་པ་དང༌། དཔྱོད་པ་དང༌། དགའ་བ་དང༌། བདེ་བ་དང༌། སེམས་རྩེ་གཅིག་པ་ཉིད་དེ། དེ་ལྟར་ན་དེ་དག་ནི་ཡན་ལག་ལྔ་ཡིན་ནོ། །</s>
  </p>
  <p id="153">
    <s id="153:1">ཏིང་ངེ་འཛིན་ནི་ཡན་ལག་ཀྱང་ཡིན་ལ་བསམ་གཏན་ཡང་ཡིན་ནོ། །ལྷག་མ་རྣམས་ནི་ཡན་ལག་དག་ཡིན་ནོ་ཞེས་གྲག་གོ། །</s>
  </p>
  <p id="154">
    <s id="154:1">ཡན་ལག་བཞི་པའི་དམག་ཇི་ལྟ་བར་ཡན་ལག་ལྔའི་བསམ་གཏན་ཡང་དེ་དང་འདྲའོ། །</s>
  </p>
  <p id="155">
    <s id="155:1">གཉིས་པ་ལ་ནི་ཡན་ལག་བཞི། རབ་དང་དད་ནི་དགའ་ལ་སོགས། །</s>
  </p>
  <p id="156">
    <s id="156:1">བསམ་གཏན་གཉིས་པ་ལ་ཡན་ལག་བཞི་སྟེ། ནང་རབ་ཏུ་དང་བ་དང༌། དགའ་བ་དང༌། བདེ་བ་དང༌། སེམས་རྩེ་གཅིག་པ་ཉིད་དོ། །</s>
  </p>
  <p id="157">
    <s id="157:1">གསུམ་པ་ལ་ལྔ་བཏང་སྙོམས་དང༌། །དྲན་དང་ཤེས་རབ་བདེ་དང་ནས། །</s>
  </p>
  <p id="158">
    <s id="158:1">བསམ་གཏན་གསུམ་པ་ལ་ཡང་ཡན་ལག་ལྔ་སྟེ། བཏང་སྙོམས་དང༌། དྲན་པ་དང༌། ཤེས་བཞིན་དང་བདེན་པ་དང༌། ཏིང་ངེ་འཛིན་ཏོ། །</s>
  </p>
  <p id="159">
    <s id="159:1">གནས་པ་ནི་ཏིང་ངེ་འཛིན་གྱི་རྣམ་གྲངས་ཡིན་ཏེ། </s>
  </p>
  <p id="160">
    <s id="160:1">མདོ་ལས། ཡང་དག་པའི་ཏིང་ངེ་འཛིན་གང་ཞེ་ན། </s>
  </p>
  <p id="161">
    <s id="161:1">གང་སེམས་གནས་པ་དང༌། ཡང་དག་པར་གནས་པའོ་ཞེས་འབྱུང་བའི་ཕྱིར་རོ། །</s>
  </p>
  <p id="162">
    <s id="162:1">མཐའ་ན་བཞི་དྲན་བཏང་སྙོམས་དང༌། །བདེ་མིན་སྡུག་མིན་ཏིང་འཛིན་རྣམས། །</s>
  </p>
  <p id="163">
    <s id="163:1">མཐའ་མ་ནི་བསམ་གཏན་བཞི་པའོ། །</s>
  </p>
  <p id="164">
    <s id="164:1">དེ་ལ་ཡན་ལག་བཞི་སྟེ། བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་ཚོར་བ་དང༌། བཏང་སྙོམས་ཡོངས་སུ་དག་པ་དང༌། དྲན་པ་ཡོངས་སུ་དག་པ་དང༌། ཏིང་འཛིན་ཡོངས་སུ་དག་པའོ། །</s>
  </p>
  <p id="165">
    <s id="165:1">དེ་དག་ནི་བསམ་གཏན་གྱི་ཡན་ལག་བཅོ་བརྒྱད་ཡིན་ཏེ། དང་པོ་དང་གསུམ་པ་དག་ལ་ནི་ཡན་ལག་ལྔ་ཡིན་པའི་ཕྱིར་དང༌། གཉིས་པ་དང་བཞི་པ་དག་ལ་ནི་ཡན་ལག་བཞི་ཡིན་པའི་ཕྱིར་རོ། །མིང་གི་སྒོ་ནས་ནི་དེ་ལྟའོ། །</s>
  </p>
  <p id="166">
    <s id="166:1">རྫས་སུ་བཅུ་གཅིག །</s>
  </p>
  <p id="167">
    <s id="167:1">རྫས་སུ་ནི་དེ་དག་བཅུ་གཅིག་ཡིན་ཏེ། བསམ་གཏན་དང་པོ་ལ་ལྔའོ། །</s>
  </p>
  <p id="168">
    <s id="168:1">གཉིས་པ་ལ་ནི་ནང་རབ་ཏུ་དང་བ་ལྷག་གོ། །</s>
  </p>
  <p id="169">
    <s id="169:1">གསུམ་པ་ལ་ནི་བཏང་སྙོམས་དང༌། དྲན་པ་དང༌། ཤེས་བཞིན་དང༌། བདེ་བ་རྣམས་སོ། །</s>
  </p>
  <p id="170">
    <s id="170:1">བཞི་པ་ལ་བདེ་བ་ཡང་མ་ཡིན་སྡུག་བསྔལ་ཡང་མ་ཡིན་པའི་ཚོར་བའོ། །</s>
  </p>
  <p id="171">
    <s id="171:1">དེ་ཉིད་ཀྱི་ཕྱིར་སྨྲས་པ། ཡན་ལག་གང་དག་བསམ་གཏན་དང་པོ་ན་ཡོད་པ་དེ་དག་གཉིས་པ་ན་ཡང་ཡོད་དམ་ཞེ་ན། </s>
  </p>
  <p id="172">
    <s id="172:1">མུ་བཞི་སྟེ། </s>
  </p>
  <p id="173">
    <s id="173:1">མུ་དང་པོ་ནི་རྟོག་པ་དང༌། དཔྱོད་པ་དག་གོ། །</s>
  </p>
  <p id="174">
    <s id="174:1">གཉིས་པ་ནི་ནང་རབ་ཏུ་དང་པའོ། །</s>
  </p>
  <p id="175">
    <s id="175:1">གསུམ་པ་ནི་དགའ་བ་དང་བདེ་བ་དང་སེམས་རྩེ་གཅིག་པ་ཉིད་དོ། །</s>
  </p>
  <p id="176">
    <s id="176:1">མུ་བཞི་པ་ནི་བཤད་པ་ལས་མ་གཏོགས་པའི་ཆོས་རྣམས་སོ་ཞེས་བྱའོ། །</s>
  </p>
  <p id="177">
    <s id="177:1">དེ་བཞིན་དུ་བསམ་གཏན་གྱི་ཡན་ལག་ཐམས་ཅད་ཕན་ཚུན་དུ་སྦྱར་བར་བྱའོ། །</s>
  </p>
  <p id="178">
    <s id="178:1">ཅིའི་ཕྱིར་བསམ་གཏན་གསུམ་པ་ན་ཡོད་པའི་བདེ་བ་རྫས་གཞན་དུ་བརྗོད་ཅེ་ན། </s>
  </p>
  <p id="179">
    <s id="179:1">འདི་ལྟར་དེའི་བདེ་བ་ནི་ཚོར་བ་ཡིན་ལ། བསམ་གཏན་</s>
  </p>
  <p id="180">
    <s id="180:1">དང་པོ་ན༑ ཤིན་ཏུ་སྦྱངས་པ་བདེ་བ་ཡིན། </s>
  </p>
  <p id="181">
    <s id="181:1">བསམ་གཏན་དང་པོ་དག་ན་ནི་ཤིན་ཏུ་སྦྱངས་པ་ལ་བདེ་བ་ཞེས་བཤད་དོ། །འདི་ལ་ནི་ཤིན་ཏུ་སྦྱངས་པ་བདེ་བ་ཡིན་ལ། </s>
  </p>
  <p id="182">
    <s id="182:1">དེ་ལ་ནི་ཚོར་བ་བདེ་བ་ཡིན་ནོ་ཞེས་བྱ་བ་འདི་ག་ལས་ཤེས་ཤེ་ན། </s>
  </p>
  <p id="183">
    <s id="183:1">སྙོམས་པར་འཇུག་པའི་བསམ་གཏན་གཉིས་ན་བདེ་བའི་དབང་པོ་དང་མི་ལྡན་པའི་ཕྱིར་ཏེ། </s>
  </p>
  <p id="184">
    <s id="184:1">དེ་གཉིས་ན་དེ་ལུས་ཀྱི་ཡིན་པར་ནི་མི་རུང་སྟེ། སྙོམས་པར་ཞུགས་པ་ལ་རྣམ་པར་ཤེས་པའི་ཚོགས་ལྔ་མེད་པའི་ཕྱིར་རོ། །</s>
  </p>
  <p id="185">
    <s id="185:1">སེམས་ལས་བྱུང་བ་ཡང་མ་ཡིན་ཏེ། དགའ་བ་ཞེས་འབྱུང་བའི་ཕྱིར་རོ། །</s>
  </p>
  <p id="186">
    <s id="186:1">དགའ་བ་ནི་ཡིད་བདེ་བ་ཡིན་ན། བདེ་བ་དང༌། ཡིད་བདེ་བ་གཉིས་ཅིག་ཅར་འབྱུང་བ་མེད་དོ། །</s>
  </p>
  <p id="187">
    <s id="187:1">དེ་གཉིས་རྣམ་གྲངས་ཀྱིས་བསམ་གཏན་ན་ཡོད་པར་ཡང་རིགས་པ་མ་ཡིན་ཏེ། ཡན་ལག་ལྔ་ཞེས་འབྱུང་བའི་ཕྱིར་རོ། །</s>
  </p>
  <p id="188">
    <s id="188:1">གཞན་དག་ན་རེ་སེམས་ལས་བྱུང་བའི་བདེ་བའི་དབང་པོ་ནི་ཁོ་ན་སྟེ།བསམ་གཏན་གསུམ་ཆར་ན་ཡང་ལུས་ཀྱི་བདེ་བ་ཁོ་ན་ཡན་ལག་ཏུ་རྣམ་པར་གཞག་གོ་ཞེས་ཟེར་རོ། །</s>
  </p>
  <p id="189">
    <s id="189:1">འོ་ན་མདོ་ལས། བདེ་བའི་དབང་པོ་གང་ཞེ་ན་བདེ་བ་མྱོང་བར་འགྱུར་བའི་རེག་པས་རེག་པ་ན་ལུས་ཀྱི་དང་སེམས་ལས་བྱུང་བའི་ཚོར་བའི་རྣམ་པ་བདེ་བ་སིམ་པ་སྐྱེ་བ་གང་ཡིན་པ་དེ་ནི་བདེ་བའི་དབང་པོ་ཞེས་བྱའོ་ཞེས་གང་གསུངས་པ་ཇི་ལྟ་བུ་ཞེ་ན། </s>
  </p>
  <p id="190">
    <s id="190:1">ཚིག་དེ་ནི་འགའ་ཞིག་གིས་སྒྲོ་བཏགས་པ་ཡིན་ཏེ། སྡེ་པ་གཞན་ཐམས་ཅད་ལས་ལུས་ཀྱི་ཞེས་བྱ་བ་ཁོ་ན་འབྱུང་བའི་ཕྱིར་དང༌། </s>
  </p>
  <p id="191">
    <s id="191:1">བདེ་བ་ལུས་ཀྱིས་མྱོང་ལ་ཞེས་རང་གི་སྒྲས་གསུངས་པའི་ཕྱིར་རོ། །</s>
  </p>
  <p id="192">
    <s id="192:1">གལ་ཏེ་ཡིད་ཀྱི་ལུས་ཀྱིས་སོ་ཞེ་ན་ནི༑ དེ་སྐད་བཤད་པ་ལ་ཡོན་ཏན་ཅི་ཞིག་ཡོད། </s>
  </p>
  <p id="193">
    <s id="193:1">བསམ་གཏན་བཞི་པ་ལ་ཤིན་ཏུ་སྦྱངས་པ་མང་བཞིན་དུ་བདེ་བ་མ་སྨོས་པའི་ཡང་ཕྱིར་རོ། །</s>
  </p>
  <p id="194">
    <s id="194:1">གལ་ཏེ་བདེ་བའི་ཚོར་བ་དང་མཐུན་པའི་ཤིན་ཏུ་སྦྱངས་པ་བདེ་བ་ཡིན་ནོ་ཞེ་ན་ནི། གསུམ་པ་ན་ཡོད་པའི་ཤིན་ཏུ་སྦྱངས་པ་བདེ་བར་མ་གསུངས་པ་ཡང་ཅིའི་ཕྱིར། </s>
  </p>
  <p id="195">
    <s id="195:1">གལ་ཏེ་བཏང་སྙོམས་ཀྱིས་བཅོམ་པའི་ཕྱིར་རོ་ཞེ་ན། </s>
  </p>
  <p id="196">
    <s id="196:1">མ་ཡིན་ཏེ། སྔ་མ་གཉིས་པས་དེ་ཁྱད་པར་དུ་འཕགས་པས་བཏང་སྙོམས་ཁོ་ནས་དེ་འཕེལ་བའི་ཕྱིར་རོ། །</s>
  </p>
  <p id="197">
    <s id="197:1">གང་གི་ཚེ་འཕགས་པ་ཉན་ཐོས་རབ་ཏུ་དབེན་པའི་བདེ་བ་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེ་གནས་པ་ཞེས་འབྱུང་བའི་མདོ་འདི་ལས་ཀྱང་ཤིན་ཏུ་སྦྱངས་པ་དང་བདེ་བ་གཉིས་ཐ་དད་པར་འབྱུང་བའི་ཕྱིར་ཤིན་ཏུ་སྦྱངས་པ་ཁོ་ན་བདེ་བ་མ་ཡིན་ནོ། །</s>
  </p>
  <p id="198">
    <s id="198:1">གལ་ཏེ་སྙོམས་པར་ཞུགས་པ་ལ་ཇི་ལྟར་ལུས་ཀྱི་རྣམ་པར་ཤེས་པ་འབྱུང་ཞེ་ན། </s>
  </p>
  <p id="199">
    <s id="199:1">ཏིང་ངེ་འཛིན་གྱི་ཁྱད་པར་ལས་སྐྱེས་པ་ཤིན་ཏུ་སྦྱངས་པ་ཞེས་བྱ་བ་བདེ་བ་མྱོང་བར་འགྱུར་བའི་རླུང་གིས་ལུས་ལ་རྒྱས་པའི་ཕྱིར་རོ། །</s>
  </p>
  <p id="200">
    <s id="200:1">གལ་ཏེ་ཕྱི་རོལ་དུ་རྣམ་པར་གཡེངས་པའི་ཕྱིར་ཏིང་ངེ་འཛིན་ལས་ཉམས་པར་འགྱུར་རོ་ཞེ་ན། </s>
  </p>
  <p id="201">
    <s id="201:1">མ་ཡིན་ཏེ། ཏིང་ངེ་འཛིན་ལས་སྐྱེས་པ་ལུས་ཀྱི་བདེ་བ་ནང་དུ་འབྱུང་བའི་ལུས་ཀྱི་བདེ་བ་ནི་ཏིང་ངེ་འཛིན་དང་མཐུན་པའི་ཕྱིར་རོ། །</s>
  </p>
  <p id="202">
    <s id="202:1">གལ་ཏེ་ལུས་ཀྱི་རྣམ་པར་ཤེས་པ་སྐྱེས་པའི་ཚེ་ལངས་པར་འགྱུར་རོ་ཞེ་ན། </s>
  </p>
  <p id="203">
    <s id="203:1">མ་ཡིན་ཏེ། དེ་ཉིད་ཀྱི་ཕྱིར་རོ། །</s>
  </p>
  <p id="204">
    <s id="204:1">གལ་ཏེ་འདོད་པ་ན་སྤྱོད་པའི་ལུས་ཀྱི་དབང་པོས་གཟུགས་ན་སྤྱོད་པའི་རེག་བྱ་ལ་རྣམ་པར་ཤེས་པ་མི་སྐྱེའོ་ཞེ་ན། </s>
  </p>
  <p id="205">
    <s id="205:1">མ་ཡིན་ཏེ། ཤིན་ཏུ་སྦྱངས་པའི་རྣམ་པར་ཤེས་པ་སྐྱེ་བའི་ཕྱིར་རོ། །</s>
  </p>
  <p id="206">
    <s id="206:1">གལ་ཏེ་ཡན་ལག་ཅུང་ཟད་ཅིག་ནི་ཟག་པ་དང་བཅས་པ་ཅུང་ཟད་ཅིག་ནི་ཟག་པ་མེད་པ་ཡིན་ན་མི་རུང་བས་རེག་བྱ་དང་ལུས་ཀྱི་རྣམ་པར་ཤེས་པ་ཟག་པ་མེད་པ་དག་ཏུ་ཡང་འགྱུར་རོ་ཞེ་ན། </s>
  </p>
  <p id="207">
    <s id="207:1">ལུས་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཏུ་གསུངས་པས་འདོད་པའི་ཕྱིར་རོ། །</s>
  </p>
  <p id="208">
    <s id="208:1">གལ་ཏེ་བྱང་ཆུབ་ཀྱི་ཡན་ལག་དང་མཐུན་པའི་ཕྱིར་རོ་ཞེ་ན་ནི་ཟག་པ་མེད་པ་ཉིད་ཀྱང་དེ་དང་འདྲའོ། །</s>
  </p>
  <p id="209">
    <s id="209:1">གལ་ཏེ་ཟག་པ་དང་བཅས་པའི་ཆོས་རྣམས་གང་ཞེ་ན། </s>
  </p>
  <p id="210">
    <s id="210:1">མིག་ཇི་སྙེད་པ་ཞེས་འབྱུང་བའི་མདོ་འདི་དང་འགལ་ལོ་ཞེ་ན། </s>
  </p>
  <p id="211">
    <s id="211:1">མ་ཡིན་ཏེ། རེག་བྱ་དང་ལུས་ཀྱི་རྣམ་པར་ཤེས་པ་གཞན་ལས་དགོངས་ཏེ་གསུངས་པའི་ཕྱིར་རོ། །</s>
  </p>
  <p id="212">
    <s id="212:1">གལ་ཏེ་ཟག་པ་མེད་པ་ལ་ཡན་ལག་ཅུང་ཟད་ཅིག་ནི་ཟག་པ་དང་བཅས་བ་ཅུང་ཟད་ཅིག་ནི་ཟག་པ་མེད་པར་འགྱུར་བ་མ་ཡིན་ནམ་ཞེ་ན། </s>
  </p>
  <p id="213">
    <s id="213:1">ཅིག་ཅར་མ་ཡིན་པའི་ཕྱིར་ཉེས་པ་ཅི་ཞིག་ཡོད། </s>
  </p>
  <p id="214">
    <s id="214:1">གལ་ཏེ་བདེ་བ་དང་དགའ་བ་ཕྲད་པ་མེད་པའི་ཕྱིར་ཡན་ལག་ལྔ་པར་མི་འགྱུར་རོ་ཞེ་ན། </s>
  </p>
  <p id="215">
    <s id="215:1">མ་ཡིན་ཏེ། སྲིད་པའི་ཕྱིར་བསྟན་པས་རྟོག་པ་དང་དཔྱོད་པ་བཞིན་ནོ། །</s>
  </p>
  <p id="216">
    <s id="216:1">གལ་ཏེ་བསྒྲུབ་པར་བྱ་བ་ཡིན་ནོ་ཞེ་ན། </s>
  </p>
  <p id="217">
    <s id="217:1">སེམས་རྩིང་བ་དང་ཞིབ་པ་གཉིས་འགལ་བའི་ཕྱིར་དང༌། ཉེས་པ་སྨོས་པའི་ཕྱིར་གྲུབ་པ་ཡིན་ནོ། །</s>
  </p>
  <p id="218">
    <s id="218:1">དེ་ལྟ་བས་ན་བསམ་གཏན་དང་པོ་ལ་ཡོད་པའི་ཡན་ལག་ལྔ་པོ་གང་དག་ཡིན་པ་དེ་དག་ཁོ་ན་ལས་ཡན་ལག་གཉིས་དང་གསུམ་དང་བཞི་བོར་ནས་བསམ་གཏན་གཉིས་བ་ལ་སོགས་པ་རྣམ་པར་གཞག་གོ། །</s>
  </p>
  <p id="219">
    <s id="219:1">དེ་ཉིད་ཀྱི་ཕྱིར་བསམ་གཏན་དང་པོ་ལ་ནི་ཡན་ལག་ལྔ་ཉིད་དུ་བཤད་ལ། དེ་དག་ལས་ཐོར་བས་ནི་བསམ་གཏན་ཕྱི་མ་རྣམ་པར་གཞག་པའི་ཕྱིར་འདུ་ཤེས་ལ་སོགས་པ་ནི་མ་ཡིན་ནོ། །</s>
  </p>
  <p id="220">
    <s id="220:1">ཡང་ན་ཅིའི་ཕྱིར་ལྔ་ཁོ་ན་ཡན་ལག་ཉིད་ཡིན། </s>
  </p>
  <p id="221">
    <s id="221:1">གལ་ཏེ་ཕན་པའི་ཕྱིར་རོ་ཞེ་ན། </s>
  </p>
  <p id="222">
    <s id="222:1">མ་ཡིན་ཏེ། རྟོག་པ་དང་དཔྱོད་པ་གཉིས་པས་དྲན་པ་དང་ཤེས་རབ་དག་ཆེས་ཕན་པའི་ཕྱིར་རོ། །</s>
  </p>
  <p id="223">
    <s id="223:1">ཁ་ཅིག་དེ་སྐད་དུ་རྒོལ་བ་ཡོད་མོད་ཀྱི་སྔོན་གྱི་སློབ་དཔོན་རྣམས་ནི་ཇི་སྙེད་མངོན་པ་དེ་ལྟར་མི་སྟོན་ཏེ། དེ་ལྟ་བས་ན་འདི་ནི་དཔྱད་པར་བྱ་བ་ཡིན་ནོ། །</s>
  </p>
  <p id="224">
    <s id="224:1">ནང་རབ་ཏུ་དང་བ་ཞེས་བྱ་བའི་ཆོས་འདི་ཅི་ཞེ་ན། </s>
  </p>
  <p id="225">
    <s id="225:1">རྟོག་པ་དང་དཔྱོད་པའི་འཁྲུག་པ་དང་བྲལ་བས་རྒྱུད་རབ་ཏུ་ཞི་བར་གྱུར་པ་ནི་ནང་རབ་ཏུ་དང་བ་ཡིན་ཏེ། </s>
  </p>
  <p id="226">
    <s id="226:1">རྟོག་པ་དང་དཔྱོད་པས་དཀྲུགས་པའི་རྒྱུད་ནི་ཆུ་བོ་དབའ་རླབས་དང་བཅས་པ་བཞིན་དུ་རབ་ཏུ་མ་དང་བ་ཡིན་ནོ། །</s>
  </p>
  <p id="227">
    <s id="227:1">འོ་ན་ནི་དེ་རྫས་གཞན་མ་ཡིན་པས་ཇི་ལྟར་ན་རྫས་སུ་ཡན་ལག་བཅུ་གཅིག་ཡིན། </s>
  </p>
  <p id="228">
    <s id="228:1">དེ་ལྟ་བས་ན། </s>
  </p>
  <p id="229">
    <s id="229:1">རབ་ཏུ་དང་བ་དད་པ་ཡིན། །</s>
  </p>
  <p id="230">
    <s id="230:1">དེ་ནི་བསམ་གཏན་གཉིས་པ་ཐོབ་པའི་ཕྱིར་མཉམ་པར་གཞག་པའི་ས་ལས་ངེས་པར་འབྱུང་བ་ལ་ཡིད་ཆེས་བ་སྐྱེ་སྟེ། དེ་ནི་འདིར་ནང་རབ་ཏུ་དང་བ་ཞེས་བྱའོ། །</s>
  </p>
  <p id="231">
    <s id="231:1">གཞན་དག་ན་རེ་རྟོག་པ་དང་དཔྱོད་པ་དང༌། ཏིང་ངེ་འཛིན་རྣམས་ཀྱང་རྫས་གཞན་མ་ཡིན་ལ་ནང་རབ་ཏུ་དང་བ་ཡང་རྫས་གཞན་མ་ཡིན་ནོ། །</s>
  </p>
  <p id="232">
    <s id="232:1">རྫས་གཞན་མེད་ན་ཇི་ལྟར་སེམས་ལས་བྱུང་པ་ཉིད་དུ་འགྲུབ་ཅེ་ན། </s>
  </p>
  <p id="233">
    <s id="233:1">སེམས་ཅན་གྱི་གནས་སྐབས་ཀྱི་བྱེ་བྲག་ཀྱང་སེམས་ལས་བྱུང་བ་ཡིན་ནོ་ཞེས་ཟེར་ཏེ། འདི་ནི་བསྟན་བཅོས་ཀྱི་གྲུབ་པའི་མཐའ་མ་ཡིན་ནོ། །</s>
  </p>
  <p id="234">
    <s id="234:1">དགའ་བ་ནི་ཡིད་བདེ་བ་ཡིན་ནོ་ཞེས་གང་བཤད་པ་འདི་ཇི་ལྟར་ཁོང་དུ་ཆུད། གཞན་ཅི་ཞིག་ཡིན། ཇི་ལྟར་སྡེ་པ་གཞན་དག་འདོད་པ་ལྟ་བུ་ཡིན་ནོ། །</s>
  </p>
  <p id="235">
    <s id="235:1">སྡེ་བ་གཞན་དག་ཇི་ལྟར་འདོད་ཅེ་ན། </s>
  </p>
  <p id="236">
    <s id="236:1">དགའ་བ་ནི་སེམས་ལས་བྱུང་བའི་ཆོས་གཞན་དག་ཁོ་ན་ཡིན་ལ་ཡིད་བདེ་བ་ནི་བསམ་གཏན་གསུམ་ཆར་གྱི་ཡང་བདེ་བ་ཡིན་པར་འདོད་དོ། །</s>
  </p>
  <p id="237">
    <s id="237:1">བསམ་གཏན་དག་ན་ཡོད་པའི་བདེ་བ་ནི་ཡིད་བདེ་བ་ཡིན་པར་མི་རུང་བ་ཉིད་ཀྱི། </s>
  </p>
  <p id="238">
    <s id="238:1">ལུས ་རྣམས་གཉིས་ཕྱིར་དགའ་ཡིད་བདེ། །</s>
  </p>
  <p id="239">
    <s id="239:1">བཅོམ་ལྡན་འདས་ཀྱིས་རྣམ་པར་སྒྱུར་བའི་མདོ་ལས་བསམ་གཏན་གསུམ་པ་བཀའ་སྩལ་ནས་འདིར་འདིའི་ཡིད་བདེ་བའི་དབང་པོ་སྐྱེས་པ་མ་ལུས་བར་འགག་པར་འགྱུར་རོ་ཞེས་བཀའ་སྩལ་ལ། བསམ་གཏན་བཞི་པ་ལ་ནི་བདེ་བའི་དབང་པོ་འགག་པར་འགྱུར་རོ་ཞེས་བཀའ་སྩལ་ཏོ། །</s>
  </p>
  <p id="240">
    <s id="240:1">ཡང་བདེ་བ་ཡང་སྤངས་ཏེ་སྔ་ནས་སྡུག་བསྔལ་ཡང་སྤངས་ཤིང་ཡིད་བདེ་བ་དང་ཡིད་མི་བདེ་བ་ཡང་ནུབ་པས་ཞེས་གསུངས་པས་དེའི་ཕྱིར་ཡང་བསམ་གཏན་གསུམ་པ་ན་ཡིད་བདེ་བའི་དབང་པོ་མེད་དེ། དེ་ལྟར་བས་ན་དགའ་བ་ཁོ་ན་ཡིད་བདེ་བ་ཡིན་གྱི་བདེ་བ་ནི་མ་ཡིན་ནོ། །</s>
  </p>
  <p id="241">
    <s id="241:1">ཅི་ཉོན་མོངས་པ་ཅན་གྱི་བསམ་གཏན་དག་ལ་ཡང་ཇི་སྐད་དུ་བཤད་པ་ལྟར་ཡན་ལག་དེ་དག་ཡོད་དམ་ཞེ་ན། </s>
  </p>
  <p id="242">
    <s id="242:1">མེད་དོ། །</s>
  </p>
  <p id="243">
    <s id="243:1">དེ་དག་ན་ཅི་ཞིག་མེད་ཅེ་ན། </s>
  </p>
  <p id="244">
    <s id="244:1">ཉོན་མོངས་ཅན་ལ་དགའ་བདེ་དང༌། །དྲན་དང་ཤེས་བཞིན་དྲན་པ་དང༌། །བཏང་སྙོམས་དྲན་པ་དག་པ་མེད། །</s>
  </p>
  <p id="245">
    <s id="245:1">བསམ་གཏན་དང་པོ་ལ་ནི་བདེ་བ་ལས་སྐྱེས་པའི་དགའ་བ་དང་བདེ་བ་མེད་དེ། ཉོན་མོངས་པ་ལས་དབེན་བ་མ་ཡིན་པའི་ཕྱིར་རོ། །</s>
  </p>
  <p id="246">
    <s id="246:1">གཉིས་པ་ལ་ནི་ནང་རབ་ཏུ་དང་བ་མེད་དེ། ཉོན་མོངས་པས་རྙོག་པའི་ཕྱིར་རོ། །</s>
  </p>
  <p id="247">
    <s id="247:1">གསུམ་པ་ལ་ནི་དྲན་པ་དང་ཤེས་བཞིན་མེད་དེ། ཉོན་མོངས་པ་ཅན་གྱི་བདེ་བས་ཀུན་དུ་རྨོངས་པར་བྱ་བའི་ཕྱིར་རོ། །</s>
  </p>
  <p id="248">
    <s id="248:1">བཞི་པ་ལ་ནི་བཏང་སྙོམས་དང་དྲན་པ་ཡོངས་སུ་དག་པ་མེད་དེ། ཉོན་མོངས་པས་དྲི་མ་ཅན་དུ་བྱས་པའི་ཕྱིར་རོ། །</s>
  </p>
  <p id="249">
    <s id="249:1">རེ་ཞིག་ཁ་ཅིག་དེ་སྐད་ཟེར་རོ། །</s>
  </p>
  <p id="250">
    <s id="250:1">ཁ་ཅིག་ཤིན་ཏུ་སྦྱངས་བཏང་སྙོམས། །</s>
  </p>
  <p id="251">
    <s id="251:1">ཁ་ཅིག་ན་རེ་ཉོན་མོངས་པ་ཅན་དང་པོ་དང་གཉིས་པ་དག་ན་ནི་ཤིན་ཏུ་སྦྱངས་པ་མེད་ལ་གསུམ་པ་དང་བཞི་པ་དག་ན་ནི་བཏང་སྙོམས་མེད་དེ། །དེ་གཉིས་ནི་དགེ་བའི་ས་མང་པོ་པ་ཡིན་པའི་ཕྱིར་རོ་ཞེས་ཟེར་རོ། །</s>
  </p>
  <p id="252">
    <s id="252:1">བཅོམ་ལྡན་འདས་ཀྱིས་བསམ་གཏན་གསུམ་ནི་སྐྱོན་དང་བཅས་པའི་ཕྱིར་གཡོ་བ་དང་བཅས་པ་དག་ཡིན་ནོ་ཞེས་བཀའ་སྩལ་ཏེ། །</s>
  </p>
  <p id="253">
    <s id="253:1">སྐྱོན་བརྒྱད་ལས་ནི་གྲོལ་བའི་ཕྱིར། བཞི་པ་གཡོ་བ་མེད་པ་ཡིན། །</s>
  </p>
  <p id="254">
    <s id="254:1">སྐྱོན་དེ་དག་ཀྱང་གང་ཞེ་ན། །</s>
  </p>
  <p id="255">
    <s id="255:1">རྟོག་དང་དཔྱོད་དང་དབུགས་དག་དང༌། །བདེ་བ་ལ་སོགས་བཞི་ཡིན་ནོ། །</s>
  </p>
  <p id="256">
    <s id="256:1">རྟོག་པ་དང༌། དཔྱོད་པ་དང༌། བདེ་བ་དང༌། སྡུག་བསྔལ་བ་དང༌། ཡིད་བདེ་བ་དང༌། ཡིད་མི་བདེ་བ་དང༌། དབུགས་རྔུབ་པ་དང་དབུགས་འབྱུང་བ་སྟེ། </s>
  </p>
  <p id="257">
    <s id="257:1">བསམ་གཏན་བཞི་པ་ན་ནི་སྐྱོན་བརྒྱད་པོ་དེ་དག་གཅིག་ཀྱང་མེད་པས་དེའི་ཕྱིར་དེ་ནི་མི་གཡོ་བ་ཞེས་བཤད་དོ། །</s>
  </p>
  <p id="258">
    <s id="258:1">གཞན་དག་ན་རེ་བཞི་པ་ནི་རྟོག་པ་དང༌། དཔྱོད་པ་དང༌། དགའ་བ་དང༌། བདེ་བ་དག་གིས་གཡོ་བར་མི་འགྱུར་བའི་ཕྱིར་མི་གཡོ་བ་ཡིན་ཏེ། </s>
  </p>
  <p id="259">
    <s id="259:1">མདོ་ལས་རླུང་མེད་པའི་མར་མེ་དཔེར་མཛད་པའི་ཕྱིར་ཞེས་ཟེར་རོ། །</s>
  </p>
  <p id="260">
    <s id="260:1">བསམ་གཏན་གཉིས་པ་ན་ནི་དགའ་བ་ཞེས་སྨོས་པའི་ཕྱིར་ཡིད་བདེ་བ་ཡོད་པར་བཤད། གསུམ་པ་ན་ནི་བདེ་བ། བཞི་པ་ན་ནི་བཏང་སྙོམས་ཡོད་པར་བཤད་ན། </s>
  </p>
  <p id="261">
    <s id="261:1">དེ་ཅི། སྙོམས་པར་འཇུག་པའི་བསམ་གཏན་དག་ན་ཡོད་པའི་ཚོར་བ་གང་དག་ཡིན་བ་དེ་དག་ཉིད་སྐྱེ་བའི་བསམ་གཏན་དག་ན་ཡོད་དམ་ཞེ་ན། </s>
  </p>
  <p id="262">
    <s id="262:1">སྨྲས་པ་མ་ཡིན་ནོ། </s>
  </p>
  <p id="263">
    <s id="263:1">འོ་ན་ཇི་ལྟ་བུ་ཞེ་ན། </s>
  </p>
  <p id="264">
    <s id="264:1">སྐྱེ་བའི་བསམ་གཏན་དག་ན་ནི། །ཡིད་བདེ་བ་དང་བཏང་སྙོམས་དང༌། །བཏང་སྙོམས་ཡིད་བདེ་བདེ་བ་དང༌། །བཏང་སྙོམས་བཏང་སྙོམས་ཚོར་བ་ཡོད། །</s>
  </p>
  <p id="265">
    <s id="265:1">སྐྱེ་བའི་བསམ་གཏན་དང་པོ་ན་ནི། ཚོར་བ་གསུམ་ཡོད་དེ། རྣམ་པར་ཤེས་བའི་ཚོགས་གསུམ་པའི་བདེ་བ་དང༌། ཡིད་ཀྱིས་པའི་ཡིད་བདེ་བ་དང༌། རྣམ་པར་ཤེས་པའི་ཚོགས་བཞི་པའི་བཏང་སྙོམས་སོ། །</s>
  </p>
  <p id="266">
    <s id="266:1">སྐྱེ་བའི་བསམ་གཏན་གཉིས་པ་ན་ནི་ཚོར་བ་གཉིས་ཏེ། ཡིད་ཀྱི་ས་བའི་ཡིད་བདེ་བ་དང་བཏང་སྙོམས་སོ། །རྣམ་པར་ཤེས་པའི་ཚོགས་གཞན་མེད་པའི་ཕྱིར་བདེ་བ་དང༌། ཡིད་ཀྱིས་པའི་ཡིད་བདེ་བ་དང༌། རྣམ་པར་ཤེས་པའི་ཚོགས་བཞི་པའི་བཏང་སྙོམས་སོ། །</s>
  </p>
  <p id="267">
    <s id="267:1">སྐྱེ་བའི་བསམ་གཏན་གཉིས་པ་ན་ནི་ཚོར་བ་གཉིས་ཏེ། ཡིད་ཀྱི་ས་པའི་ཡིད་བདེ་བ་དང་བཏང་སྙོམས་སོ། །རྣམ་པར་ཤེས་པའི་ཚོགས་གཞན་མེད་པའི་ཕྱིར་བདེ་བ་མེད་དོ། །</s>
  </p>
  <p id="268">
    <s id="268:1">སྐྱེ་བའི་བསམ་གཏན་གསུམ་པ་ན་ནི་ཚོར་བ་གཉིས་ཏེ། ཡིད་ཀྱི་ས་པའི་བདེ་བ་དང༌། </s>
  </p>
  <p id="269">
    <s id="269:1">བཏང་སྙོམས་སྐྱེ་བའི་བསམ་གཏན་བཞི་པ་ན་ནི་བཏང་སྙོམས་ཁོ་ན་ཡོད་དོ། །</s>
  </p>
  <p id="270">
    <s id="270:1">གལ་ཏེ་བསམ་གཏན་གསུམ་པ་ལ་སོགས་པ་དག་ན་རྣམ་པར་ཤེས་པའི་ཚོགས་གསུམ་མེད་པ་ལ་རྟོག་པ་དང་དཔྱོད་པ་དག་ཀྱང་མེད་ན་ཇི་ལྟར་ན་དེ་དག་གིས་མཐོང་བ་ནས་རེག་པའི་བར་དུ་འགྱུར། ཇི་ལྟར་ན་རྣམ་པར་རིག་བྱེད་ཀུན་ནས་སློང་བར་བྱེད་ཅེ་ན། </s>
  </p>
  <p id="271">
    <s id="271:1">དེ་དག་ཏུ་སྐྱེས་པ་རྣམས་ལ་མིག་གི་རྣམ་པར་ཤེས་པ་ལ་སོགས་པ་མེད་པ་ཉིད་ཀྱང་མ་ཡིན་ལ་རང་གིས་པ་ཡང་མ་ཡིན་ནོ། །</s>
  </p>
  <p id="272">
    <s id="272:1">འོ་ན་ཇི་ལྟ་བུ་ཞེ་ན། </s>
  </p>
  <p id="273">
    <s id="273:1">གཉིས་པ་སོགས་ན་ལུས་མིག་དང༌། །རྣ་བའི་རྣམ་ཤེས་རྣམ་རིག་སློང༌། །གང་ཡིན་དེ་ནི་དང་པོར་གཏོགས། །</s>
  </p>
  <p id="274">
    <s id="274:1">བསམ་གཏན་གཉིས་པ་ལ་སོགས་པ་དག་ན་ནི་སྤྲུལ་པའི་སེམས་བཞིན་དུ་གང་གིས་ན་དེ་དག་གིས་མཐོང་བས་ན་རྣམ་པར་རིག་བྱེད་ཀུན་ནས་སློང་བར་བྱེད་པའི་བར་བསམ་གཏན་དང་པོའི་ས་བའི་མིག་དང༌། རྣ་བ་དང༌། ལུས་ཀྱི་རྣམ་པར་ཤེས་པ་དང་རྣམ་པར་རིག་བྱེད་ཀུན་ནས་སློང་པར་བྱེད་པ་མངོན་སུམ་དུ་བྱེད་དོ། །</s>
  </p>
  <p id="275">
    <s id="275:1">དེ་ལུང་མ་བསྟན་ཉོན་མོངས་མིན། །</s>
  </p>
  <p id="276">
    <s id="276:1">དེ་དག་མངོན་སུམ་དུ་བྱེད་པ་བསམ་གཏན་དང་བོའི་ས་པའི་རྣམ་པར་ཤེས་པ་གང་ཡིན་པ་དེ་ནི་མ་བསྒྲིབས་ལ་ལུང་དུ་མ་བསྟན་པ་ཡིན་གྱི། འདོད་ཆགས་དང་བྲལ་བའི་ཕྱིར་ཉོན་མོངས་པ་ཅན་ཡང་མ་ཡིན་ལ། དམན་པའི་ཕྱིར་དགེ་བ་ཡང་མ་ཡིན་ནོ། །</s>
  </p>
  <p id="277">
    <s id="277:1">བསམ་གཏན་གྱི་བྱ་བ་རྫོགས་སོ།། །།</s>
  </p>
  <p id="278">
    <s id="278:1">ཡང་དག་པ་ས་ལ་སོགས་པའི་བསམ་གཏན་དང་གཟུགས་མེད་པ་རྣམས་ཇི་ལྟར་འཐོབ་ཅེ་ན། </s>
  </p>
  <p id="279">
    <s id="279:1">དེ་དང་མི་ལྡན་འདོད་ཆགས་བྲལ། །སྐྱེ་བ་ལས་ནི་དག་པ་འཐོབ། །</s>
  </p>
  <p id="280">
    <s id="280:1">དེ་དང་མི་ལྡན་པ་ནི་བསམ་གཏན་ནམ་གཟུགས་མེད་པ་དག་ས་འོག་མ་ལས་འདོད་ཆགས་དང་བྲལ་བའམ། སྲིད་པའི་རྩེ་མོ་མ་གཏོགས་པས་འོག་མར་སྐྱེ་བ་ལས་འཐོབ་སྟེ། </s>
  </p>
  <p id="281">
    <s id="281:1">དེ་ནི་སྐྱེ་བས་འཐོབ་པ་མེད་དོ། །</s>
  </p>
  <p id="282">
    <s id="282:1">ཅིའི་ཕྱིར་དེ་དང་མི་ལྡན་པ་ཞེས་བརྗོད་ཅེ་ན། </s>
  </p>
  <p id="283">
    <s id="283:1">དག་པ་བ་དང་ལྡན་པ་ནི་སྦྱོར་བ་ལས་ཀྱང་ངེས་པར་འབྱེད་པའི་ཆ་དང་མཐུན་པའི་དག་པ་པ་འཐོབ་ལ། ཡོངས་སུ་ཉམས་པ་ལས་ཀྱང་ཉམས་པའི་ཆ་དང་མཐུན་པ་འཐོབ་བོ། །</s>
  </p>
  <p id="284">
    <s id="284:1">དེ་ཉིད་ཀྱི་ཕྱིར་བསམ་གཏན་དག་པ་པ་འདོད་ཆགས་དང་བྲལ་བས་འཐོབ་པར་འགྱུར་ལ་འདོད་ཆགས་དང་བྲལ་བས་འདོར་བར་འགྱུར་བ་དང་དེ་བཞིན་དུ་ཡོངས་སུ་ཉམས་པ་དང་སྐྱེ་བས་འཐོབ་པ་དང༌། འདོར་བར་འགྱུར་བ་ཡོད་དམ་ཞེ་ན་</s>
  </p>
  <p id="285">
    <s id="285:1">ཡོད་དེ། བསམ་གཏན་དང་པོ་ཉམས་པའི་ཆ་དང་མཐུན་པར་རོ། །</s>
  </p>
  <p id="286">
    <s id="286:1">དེ་ནི་འདོད་པ་ལས་འདོད་ཆགས་དང་བྲལ་བས་འཐོབ་ལ། ཚངས་པའི་འཇིག་རྟེན་ལས་འདོད་ཆགས་དང་བྲལ་བས་འདོར་རོ། །</s>
  </p>
  <p id="287">
    <s id="287:1">ཚངས་པའི་འཇིག་རྟེན་ལས་འདོད་ཆགས་དང་བྲལ་བ་ལས་ཡོངས་སུ་ཉམས་པ་ལས་འཐོབ་ལ། འདོད་པ་ལ་འདོད་ཆགས་དང་བྲལ་བ་ལས་ཡོངས་སུ་ཉམས་པ་ལས་འདོར་རོ། །</s>
  </p>
  <p id="288">
    <s id="288:1">གང་ནས་ཚངས་པའི་འཇིག་རྟེན་དུ་སྐྱེ་བ་ན་འཐོབ་ལ། དེས་ན་འདོད་པའི་ཁམས་སུ་སྐྱེ་བ་ན་འདོར་རོ་ཞེས་འབྱུང་ངོ༌། །</s>
  </p>
  <p id="289">
    <s id="289:1">ཟག་མེད་འདོད་ཆགས་བྲལ་བ་ཡིས། །</s>
  </p>
  <p id="290">
    <s id="290:1">དེ་དང་མི་ལྡན་པ་ལས་འཐོབ། །ཅེས་བྱ་བར་སྦྱོར་རོ། །དེ་དང་ལྡན་པ་ནི་ཟད་པ་ཤེས་པ་ལས་ཀྱང་མི་སྒྲོལ་བ་འཐོབ་ལ། དབང་པོ་འཕོ་བ་ལས་ཀྱང་སློབ་པ་དང་མི་སློབ་པ་འཐོབ་བོ། །</s>
  </p>
  <p id="291">
    <s id="291:1">ངེས་པར་འཇུག་པ་ལས་ཀྱང་དང་པོ་ཉིད་དུ་ཟག་པ་མེད་པ་འཐོབ་པ་མ་ཡིན་ནམ་ཞེ་ན། </s>
  </p>
  <p id="292">
    <s id="292:1">མཐར་གྱིས་པས་མི་འཐོབ་པའི་ཕྱིར་གདོན་མི་ཟ་བ་ཡིན་ཏེ། ཇི་ལྟར་གདོན་མི་ཟ་བར་འཐོབ་པ་དེ་ལྟར་བཤད་དོ། །</s>
  </p>
  <p id="293">
    <s id="293:1">ཉོན་མོངས་ཅན་ཉམས་སྐྱེ་བ་ཡིས། །</s>
  </p>
  <p id="294">
    <s id="294:1">དེ་དང་མི་ལྡན་བ་ལས་འཐོབ། །ཅེས་བྱ་བ་ཁོ་ནར་སྦྱར་ཏེ། གལ་ཏེ་དེ་ལས་འདོད་ཆགས་དང་བྲལ་བ་ལས་ཡོངས་སུ་ཉམས་ན་ཡོངས་སུ་ཉམས་པ་ལས་འཐོབ་བོ། །གལ་ཏེ་ས་གོང་མ་ལས་ནས་འོག་མར་སྐྱེས་ན་སྐྱེ་བས་འཐོབ་བོ། །</s>
  </p>
  <p id="295">
    <s id="295:1">སྙོམས་པར་འཇུག་པའི་རྫས་གང་གི་མཇུག་ཐོགས་སུ་དུ་ཞིག་སྐྱེ་ཞེ་ན། </s>
  </p>
  <p id="296">
    <s id="296:1">ཟག་པ་མེད་པའི་བསམ་གཏན་དང་པོའི་མཇུག་ཐོགས་སུ་དྲུག་སྐྱེ་སྟེ། རང་གི་ས་པ་དང་བསམ་གཏན་གཉིས་པ་དང་གསུམ་པའི་ས་པའི་དག་པ་པ་དང་ཟག་པ་མེད་པ་གཞན་དག་གོ། །</s>
  </p>
  <p id="297">
    <s id="297:1">ཅི་ཡང་མེད་པའི་སྐྱེ་མཆེད་ཀྱི་མཇུག་ཐོགས་སུ་བདུན་ཏེ་རང་གིས་པ་དང་རྣམ་ཤེས་དང་ནམ་མཁའ་མཐའ་ཡས་སྐྱེ་མཆེད་ཀྱི་ས་པའི་དག་པ་པ་དང་ཟག་པ་མེད་པ་དང༌། སྲིད་པའི་རྩེ་མོའི་དག་པ་ཁོ་ན་སྟེ། ཟག་པ་མེད་པ་མེད་པའི་ཕྱིར་རོ། །</s>
  </p>
  <p id="298">
    <s id="298:1">བསམ་གཏན་གཉིས་པའི་མཇུག་ཐོགས་སུ་བརྒྱད་དེ། རང་གི་ས་པ་དང་བསམ་གཏན་གསུམ་པ་དང༌། བཞི་པ་དང༌། དང་པོའི་ས་པའི་དག་པ་པ་དང་ཟག་པ་མེད་པ་དག་གོ། །</s>
  </p>
  <p id="299">
    <s id="299:1">རྣམ་ཤེས་མཐའ་ཡས་སྐྱེ་མཆེད་ཀྱི་མཇུག་ཐོགས་སུ་དགུ་སྟེ། རང་གི་ས་པ་གཉིས་དང༌། ནམ་མཁའ་མཐའ་ཡས་སྐྱེ་མཆེད་དང་བསམ་གཏན་བཞི་པའི་ས་པ་བཞི་དང༌། ཅི་ཡང་མེད་པ་དང་སྲིད་པའི་རྩེ་མོའི་ས་བ་གསུམ་མོ། །</s>
  </p>
  <p id="300">
    <s id="300:1">དེ་བཞིན་དུ་བསམ་གཏན་དང་གཟུགས་མེད་པ་གཞན་གྱི་མཇུག་ཐོགས་སུ་ཡང་རྫས་བཅུ་སྦྱར་བར་བྱའོ། །</s>
  </p>
  <p id="301">
    <s id="301:1">འདི་ནི་མདོར་བསྡུ་བ་ཡིན་ཏེ། </s>
  </p>
  <p id="302">
    <s id="302:1">ཟག་པ་མེད་པའི་མཇུག་ཐོགས་སུ། ལྟག་འོག་གསུམ་པའི་བར་དགེ་བ་སྐྱེ་བའོ། །</s>
  </p>
  <p id="303">
    <s id="303:1">དགེ་བ་སྨོས་པ་ནི་དག་པ་བ་དང༌། ཟག་པ་མེད་པ་གཟུང་སྟེ། དགེ་བ་ཡིན་པའི་ཕྱིར་རོ། །</s>
  </p>
  <p id="304">
    <s id="304:1">ཟག་པ་མེད་པའི་སྙོམས་པར་འཇུག་པའི་རྫས་ཀྱི་མཇུག་ཐོགས་སུ་རང་གི་ས་པ་དང་ས་གོད་མ་དང༌། འོག་མ་ས་གསུམ་པའི་བར་གྱི་དག་པ་པ་དང་ཟག་པ་མེད་པ་སྐྱེ་སྟེ། </s>
  </p>
  <p id="305">
    <s id="305:1">ཐོད་རྒལ་དུ་སྙོམས་པར་འཇུག་པར་བྱེད་པས་གསུམ་པ་ལས་ཕན་ཆད་དུ་ནི་རྒལ་བར་མི་ནུས་སོ། །</s>
  </p>
  <p id="306">
    <s id="306:1">རྗེས་སུ་ཤེས་པའི་མཇུག་ཐོགས་སུ་གཟུགས་མེད་པ་ལ་སྙོམས་པར་འཇུག་གི་ཆོས་ཤེས་པའི་མཇུག་ཐོགས་སུ་ནི་མ་ཡིན་ཏེ། དེའི་རྟེན་དང་དམིགས་པ་འོག་མ་ཡིན་པའི་ཕྱིར་རོ། །</s>
  </p>
  <p id="307">
    <s id="307:1">ཇི་ལྟར་ཟག་པ་མེད་པའི་མཇུག་ཐོགས་སུ་བཤད་པ་ལྟར་</s>
  </p>
  <p id="308">
    <s id="308:1">དག་པ་ལས་དེ་བཞིན། </s>
  </p>
  <p id="309">
    <s id="309:1">རིག་པར་བྱ་ལ། </s>
  </p>
  <p id="310">
    <s id="310:1">རང་གི་ས་པའི་ཉོན་མོངས་ཀྱང༌། །</s>
  </p>
  <p id="311">
    <s id="311:1">དག་པ་པའི་མཇུག་ཐོགས་སུ་ལྷག་པར་རང་གིས་པའི་ཉོན་མོངས་པ་ཅན་སྐྱེའོ། །</s>
  </p>
  <p id="312">
    <s id="312:1">ལྷག་མ་ནི་ཟག་པ་མེད་པ་ལས་བཤད་པ་ཇི་ལྟ་བ་བཞིན་ནོ། །</s>
  </p>
  <p id="313">
    <s id="313:1">ཟག་པ་མེད་པའི་མཇུག་ཐོགས་སུ་ནི་ཉོན་མོངས་པ་ཅན་སྐྱེ་བ་མེད་དོ། །</s>
  </p>
  <p id="314">
    <s id="314:1">ཉོན་མོངས་ཅན་ལས་རང་དག་དང༌། །ཉོན་མོངས་</s>
  </p>
  <p id="315">
    <s id="315:1">པ་ཅན་གྱི་སྙོམས་པར་འཇུག་པའི་རྫས་ཀྱི་མཇུག་ཐོགས་སུ་ནི་རང་གི་ས་པའི་དག་པ་བ་དང་ཉོན་མོངས་པ་ཅན་དག་སྐྱེའོ། །</s>
  </p>
  <p id="316">
    <s id="316:1">འོག་མའི་དག་ཅིག་ཀྱང༌། </s>
  </p>
  <p id="317">
    <s id="317:1">ཉོན་མོངས་པས་གཟིར་བ་ནི་འོག་མའི་སྙོམས་པར་འཇུག་པའི་དག་པ་པ་ལ་ཡང་དགའ་བར་འགྱུར་རོ། །</s>
  </p>
  <p id="318">
    <s id="318:1">གལ་ཏེ་ཉོན་མོངས་པ་ཅན་ཡོངས་སུ་བཅད་ནས་འོག་མར་འཕོན་ནི་དགེ་བ་ལས་འཕོས་པ་ཡིན་གྱི་ཉོན་མོངས་པ་ཅན་ལས་ནི་མ་ཡིན་ནོ། །</s>
  </p>
  <p id="319">
    <s id="319:1">འོན་ཏེ་ཡོངས་སུ་མ་བཅད་ན་ནི་ཇི་ལྟར་འཕོ་ཞེ་ན། </s>
  </p>
  <p id="320">
    <s id="320:1">སྔོན་འཕངས་པའི་ཕྱིར་ཏེ། </s>
  </p>
  <p id="321">
    <s id="321:1">སྔོན་འདི་སྙམ་དུ་འོག་མའི་དག་པ་བ་ནི་བླའི་གོང་མའི་ཉོན་མོངས་པ་ཅན་ནི་མ་ཡིན་ནོ་སྙམ་དུ་འདོད་པར་འགྱུར་ལ། </s>
  </p>
  <p id="322">
    <s id="322:1">སྔོན་གྱི་བསམ་པ་ཡང་སེམས་ཅན་རྣམས་ཀྱི་རྒྱུན་གྱི་རྗེས་སུ་འབྲངས་ཏེ། བསམས་ནས་གཉིད་ལོག་པར་འདོད་པའི་དུས་སུ་སད་པ་བཞིན་ནོ། །</s>
  </p>
  <p id="323">
    <s id="323:1">ཟག་པ་མེད་པ་ནི་ཉོན་མོངས་པ་ཅན་གྱི་མཇུག་ཐོགས་སུ་རྣམ་པ་ཐམས་ཅད་དུ་མི་སྐྱེའོ། །</s>
  </p>
  <p id="324">
    <s id="324:1">སྙོམས་པར་འཇུག་པའི་དུས་ཀྱི་ཕྱིར་དག་པ་པ་དང༌། ཉོན་མོངས་པ་ཅན་གྱི་མཇུག་ཐོགས་སུ་རང་གི་ས་པའི་ཉོན་མོངས་པ་ཅན་ཁོ་ན་སྐྱེའི་གཞན་གྱི་ས་པ་ནི་མ་ཡིན་ནོ་ཞེས་དེ་སྐད་དུ་བཤད་ཀྱི། </s>
  </p>
  <p id="325">
    <s id="325:1">འཆི་འཕོ་དག་ལས་ཉོན་མོངས་ཀུན། །</s>
  </p>
  <p id="326">
    <s id="326:1">འཆི་འཕོ་བའི་ཚེ་སྐྱེ་བས་ཐོབ་པའི་དག་པ་པའི་མཇུག་ཐོགས་སུ་ས་ཐམས་ཅད་པའི་ཉོན་མོངས་པ་ཅན་སྐྱེའོ། །</s>
  </p>
  <p id="327">
    <s id="327:1">ཉོན་མོངས་ཅན་ལས་གོང་མ་མིན། །</s>
  </p>
  <p id="328">
    <s id="328:1">འཆི་འཕོ་བའི་ཚེ་ཉོན་མོངས་པ་ཅན་གྱི་བསམ་གཏན་དང་གཟུགས་མེད་པའི་མཇུག་ཐོགས་སུ་རང་གི་ས་པ་དང་ས་འོག་མ་པའི་ཉོན་མོངས་པ་ཅན་སྐྱེའི་ས་གོང་མ་པ་ནི་མ་ཡིན་ནོ། །</s>
  </p>
  <p id="329">
    <s id="329:1">དག་པ་པ་ཐམས་ཅད་ལས་ཟག་པ་མེད་པའི་སྙོམས་པར་འཇུག་པའི་རྫས་སྐྱེ་བ་ཡང་མ་ཡིན་ནོ། །</s>
  </p>
  <p id="330">
    <s id="330:1">འོ་ན་ཇི་ལྟ་བུ་ཞེ་ན། </s>
  </p>
  <p id="331">
    <s id="331:1">དག་པ་ཉམས་པའི་ཆ་མཐུན་སོགས། །རྣམ་བཞི། </s>
  </p>
  <p id="332">
    <s id="332:1">དག་པ་པ་ནི་ཉམས་པའི་ཆ་དང་མཐུན་པ་དང༌། གནས་པའི་ཆ་དང་མཐུན་པ་དང༌། ཁྱད་པར་གྱི་ཆ་དང་མཐུན་པ་དང༌། ངེས་པར་འབྱེད་པའི་ཆ་དང་མཐུན་པ་དང༌། རྣམ་པ་བཞིའོ། །</s>
  </p>
  <p id="333">
    <s id="333:1">སྲིད་པའི་རྩེ་མོ་ནི་རྣམ་པ་གསུམ་ཡིན་ཏེ། ཁྱད་པར་གྱི་ཆ་དང་མཐུན་པ་མ་གཏོགས་སོ། །</s>
  </p>
  <p id="334">
    <s id="334:1">འདིའི་མཚན་ཉིད་ཅི་ཞེ་ན། </s>
  </p>
  <p id="335">
    <s id="335:1">དེ་ནི་གོ་རིམས་བཞིན་དུ། ཉོན་མོངས་སྐྱེ་དང་རང་ས་དང༌། །གོང་དང་ཟག་མེད་རྗེས་མཐུན་པའོ། །</s>
  </p>
  <p id="336">
    <s id="336:1">ཉམས་པའི་ཆ་དང་མཐུན་པ་ནི་ཉོན་མོངས་པ་སྐྱེ་བ་དང་རྗེས་སུ་མཐུན་པའོ། །གནས་པའི་ཆ་དང་མཐུན་པ་ནི་རང་གི་ས་དང་རྗེས་སུ་མཐུན་པའོ། །ཁྱད་པར་ཅན་གྱི་ཆ་དང་རྗེས་སུ་མཐུན་པ་ནི་ས་གོང་མ་དང་རྗེས་སུ་མཐུན་པའོ། །ངེས་པར་འབྱེད་པའི་ཆ་དང་མཐུན་པ་ནི་ཟག་པ་མེད་པའི་རྗེས་སུ་མཐུན་པ་སྟེ། ཟག་པ་མེད་པ་ནི་དེ་ལས་སྐྱེའོ། །</s>
  </p>
  <p id="337">
    <s id="337:1">ཡང་བཞི་པོ་དེ་དག་ལས་གང་གི་མཇུག་ཐོགས་སུ་དུ་ཞིག་སྐྱེ་ཞེ་ན། </s>
  </p>
  <p id="338">
    <s id="338:1">ཉམས་ཆ་མཐུན་སོགས་མཇུག་ཐོགས་སུ། །གཉིས་དང་གསུམ་དང་གསུམ་དང་གཅིག །</s>
  </p>
  <p id="339">
    <s id="339:1">ཉམས་པའི་ཆ་དང་མཐུན་པ་ཉི་ཉམས་པ་དང་བརྟེན་པའོ། །དེའི་མཇུག་ཐོགས་སུ་ནི་གཉིས་སྐྱེ་སྟེ། ཉམས་པ་དང་གནས་པའི་ཆ་དང་མཐུན་པ་དག་གོ། །གནས་པའི་ཆ་དང་མཐུན་པའི་མཇུག་ཐོགས་སུ་ནི་གསུམ་སྟེ། ངེས་པར་འབྱེད་པའི་ཆ་དང་མཐུན་པ་མ་གཏོགས་སོ། །ཁྱད་པར་ཅན་གྱི་ཆ་དང་མཐུན་པའི་མཇུག་ཐོགས་སུ་ནི་གསུམ་སྟེ། ཉམས་པའི་ཆ་དང་མཐུན་པ་མ་གཏོགས་སོ། །ངེས་པར་འབྱེད་པའི་ཆ་དང་མཐུན་པའི་མཇུག་ཐོགས་སུ་ནི་གཅིག་སྟེ། དེ་གཅིག་པུ་སྐྱེའོ། །</s>
  </p>
  <p id="340">
    <s id="340:1">ཐོད་རྒལ་གྱི་སྙོམས་པར་འཇུག་པ་ཇི་ལྟར་སྐྱེ་ཞེ་ན། </s>
  </p>
  <p id="341">
    <s id="341:1">ས་བརྒྱད་རྣམ་གཉིས་འབྲེལ་བ་དང༌། །གཅིག་རྒལ་སོང་ཞིང་འོངས་ནས་ནི། །རིས་མི་མཐུན་པ་གསུམ་པར་འགོར། །ཐོད་རྒལ་གྱི་ནི་སྙོམས་འཇུག་ཡིན། །</s>
  </p>
  <p id="342">
    <s id="342:1">ས་བརྒྱད་ཅེས་བྱ་བ་ནི་བསམ་གཏན་དང༌། གཟུགས་མེད་པའི་སྙོམས་པར་འཇུག་པ་རྣམས་སོ། །རྣམ་གཉིས་ཞེས་བྱ་བ་ནི་ཟག་པ་དང་བཅས་པ་དང་ཟག་པ་མེད་པའོ། །</s>
  </p>
  <p id="343">
    <s id="343:1">འབྲེལ་པ་དང་ཞེས་བྱ་བ་ནི་གོ་རིམས་བཞིན་དུའོ། །</s>
  </p>
  <p id="344">
    <s id="344:1">གཅིག་རྒལ་ཞེས་བྱ་བ་ནི་རེ་རེ་རྒལ་ནས་སོ། །</s>
  </p>
  <p id="345">
    <s id="345:1">སོང་ཞིང་ཞེས་བྱ་བ་ནི་ལུགས་དང་མཐུན་པར་སྙོམས་པར་ཞུགས་ནས་སོ། །འོངས་ནས་ཞེས་བྱ་བ་ནི་ལུགས་དང་མི་མཐུན་པར་སྙོམས་པར་བཞུགས་ནས་སོ། །</s>
  </p>
  <p id="346">
    <s id="346:1">ཟག་པ་དང་བཅས་པའི་ས་བརྒྱད་དང་ཟག་པ་མེད་པའི་ས་བདུན་ལུགས་དང་མཐུན་པ་དང་ལུགས་དང་མི་མཐུན་པའི་སྙོམས་པར་འཇུག་པའི་སྒོ་ནས་བྱང་བར་བྱས་ནས། </s>
  </p>
  <p id="347">
    <s id="347:1">ཕྱིས་ཟག་པ་དང་བཅས་པའི་བསམ་གཏན་དང་པོ་ནས་ཟག་པ་དང་བཅས་པའི་གསུམ་པ་ལ་སྙོམས་པར་འཇུག་ཅིང༌། </s>
  </p>
  <p id="348">
    <s id="348:1">དེ་ནས་ནི་ནམ་མཁའ་མཐའ་ཡས་སྐྱེ་མཆེད་ལ། </s>
  </p>
  <p id="349">
    <s id="349:1">དེ་ནས་ནི་ཅི་ཡང་མེད་པའི་སྐྱེ་མཆེད་ལ་སྙོམས་པར་འཇུག་གོ། །</s>
  </p>
  <p id="350">
    <s id="350:1">དེ་བཞིན་དུ་ལུགས་དང་མི་མཐུན་པ་ཡང་བྱང་བར་བྱས་ནས་ཟག་པ་མེད་པ་རྣམས་ཀྱང་རེ་རེ་རྒལ་ཞིང་ལུགས་དང་མཐུན་པ་དང་ལུགས་དང་མི་མཐུན་པར་སྙོམས་པར་འཇུག་པ་ནི་ཐོད་རྒལ་དུ་སྙོམས་པར་འཇུག་པའི་སྦྱོར་བ་ཡིན་ནོ། །</s>
  </p>
  <p id="351">
    <s id="351:1">གང་གི་ཚེ་ཟག་པ་དང་བཅས་པ་དང་པོ་ནས་ཟག་པ་མེད་པའི་བསམ་གཏན་གསུམ་པ་ལ་སྙོམས་པར་འཇུག་ཅིང༌། </s>
  </p>
  <p id="352">
    <s id="352:1">དེ་ནས་ནི་ཟག་པ་དང་བཅས་པའི་ནམ་མཁའ་མཐའ་ཡས་སྐྱེ་མཆེད་ལ། </s>
  </p>
  <p id="353">
    <s id="353:1">དེ་ནས་ནི་ཟག་པ་མེད་པའི་ཅི་ཡང་མེད་པའི་སྐྱེ་མཆེད་ལ་སྙོམས་པར་འཇུག་ཅིང༌། </s>
  </p>
  <p id="354">
    <s id="354:1">དེ་བཞིན་དུ་ལུགས་དང་མི་མཐུན་པར་ཡང་སྙོམས་པར་འཇུག་པ་དེའི་ཚེ་རིས་མི་མཐུན་པའི་རྫས་གསུམ་པར་འགྲོ་བའི་ཕྱིར། མངོན་པར་གྲུབ་པ་ཡིན་ནོ། །</s>
  </p>
  <p id="355">
    <s id="355:1">ཤིན་ཏུ་རིང་བའི་ཕྱིར་བཞི་པ་ལ་ནི་སྙོམས་པར་མི་འཇུག་གོ། །</s>
  </p>
  <p id="356">
    <s id="356:1">དེ་ཡང་གླིང་གསུམ་དུ་དུས་དང་མི་སྦྱོར་བར་རྣམ་པར་གྲོ་བའི་དགྲ་བཅོམ་པ་ཁོ་ནས་སྐྱེད་པར་བྱེད་དེ། ཉོན་མོངས་པ་མེད་པའི་ཕྱིར་དང༌། ཏིང་ངེ་འཛིན་ལ་དབང་པའི་ཕྱིར་རོ། །</s>
  </p>
  <p id="357">
    <s id="357:1">མཐོང་བས་འཐོབ་པ་ནི་གལ་ཏེ་དབང་པོ་རྣོན་པོ་ཡིན་པའི་ཕྱིར་ཏིང་ངེ་འཛིན་ལ་དབང་བ་ཡིན་ཡང་ཉོན་མོངས་པ་མེད་པ་ནི་མ་ཡིན་ནོ། །</s>
  </p>
  <p id="358">
    <s id="358:1">དུས་ཀྱིས་རྣམ་པར་གྲོལ་བ་ནི་གལ་ཏེ་ཉོན་མོངས་པ་མེད་པ་ཡིན་ཡང༌། ཏིང་ངེ་འཛིན་ལ་དབང་བ་ནི་མ་ཡིན་ནོ། །</s>
  </p>
  <p id="359">
    <s id="359:1">རྟེན་གང་གིས་བསམ་གཏན་དང་གཟུགས་མེད་པ་དུ་ཞིག་མངོན་གསུམ་དུ་བྱེད་ཅེ་ན། </s>
  </p>
  <p id="360">
    <s id="360:1">བསམ་གཏན་གཟུགས་མེད་རང་དང་ནི། །འོག་སའི་རྟེན་ཅན་</s>
  </p>
  <p id="361">
    <s id="361:1">སྲིད་པའི་རྩེ་མོར་ཡང་མངོན་སུམ་དུ་བྱེད་ལ་འོག་མ་འདོད་པའི་ཁམས་ཀྱི་བར་དུ་ཡང་མངོན་སུམ་དུ་བྱེད་དོ། །</s>
  </p>
  <p id="362">
    <s id="362:1">དེ་བཞིན་དུ་ལྷག་མ་རྣམས་ཀྱང་རང་གིས་དང་ས་འོག་མར་མངོན་སུམ་དུ་བྱེད་དོ། །</s>
  </p>
  <p id="363">
    <s id="363:1">ཅིའི་ཕྱིར་གོང་དུ་སྐྱེས་པ་སྙོམས་པར་འཇུག་པ་འོག་མ་མངོན་སུམ་དུ་མི་བྱེད་ཅེ་ན། </s>
  </p>
  <p id="364">
    <s id="364:1">འདི་ལྟར་དེ་ལ་</s>
  </p>
  <p id="365">
    <s id="365:1">འོག་དགོས་མེད། །</s>
  </p>
  <p id="366">
    <s id="366:1">དེ་ལ་ནི་སྙོམས་པར་འཇུག་པ་འོག་མའི་རྫས་ཀྱིས་ཅུང་ཟད་ཀྱང་དགོས་པ་མི་བྱེད་དེ་དམན་པའི་ཕྱིར་རོ། །</s>
  </p>
  <p id="367">
    <s id="367:1">སྤྱིར་བསྟན་པ་བྱས་ནས་དམིགས་ཀྱིས་སྟོན་པར་བྱེད་དེ། </s>
  </p>
  <p id="368">
    <s id="368:1">སྲིད་རྩེར་འཕགས་པ་ཅི་ཡང་མེད། །མངོན་སུམ་བྱས་ནས་ཟག་པ་ཟད། །</s>
  </p>
  <p id="369">
    <s id="369:1">འཕགས་པ་སྲིད་པའི་རྩེ་མོར་སྐྱེས་པ་ནི་ཟག་པ་མེད་པའི་ཅི་ཡང་མེད་པའི་སྐྱེ་མཆེད་མངོན་སུམ་དུ་བྱས་ནས་ཟག་པ་ཟད་པར་འགྱུར་རོ། །</s>
  </p>
  <p id="370">
    <s id="370:1">ཇི་ལྟར་ན་དེར་སྐྱེས་པ་དེ་མངོན་སུམ་དུ་བྱེད་ཅེ་ན། །</s>
  </p>
  <p id="371">
    <s id="371:1">རང་གི་མེད་པའི་ཕྱིར་དང༌། དེ་ཡང་ཉེ་བའི་ཕྱིར་རོ། །</s>
  </p>
  <p id="372">
    <s id="372:1">ཡང་བསམ་གཏན་དང་གཟུགས་མེད་པ་འདི་དག་གི་དམིགས་པ་ཅི་ཞིག་ཡིན་ཞེ་ན། </s>
  </p>
  <p id="373">
    <s id="373:1">སྲེད་བཅས་རང་གི་སྲིད་ལ་དམིགས། །</s>
  </p>
  <p id="374">
    <s id="374:1">རོ་མྱང་བ་དང་མཚུངས་པར་ལྡན་བ་རྣམས་ནི་རང་གིས་པའི་སྲིད་པ་ལ་དམིགས་སོ། །</s>
  </p>
  <p id="375">
    <s id="375:1">སྲིད་པ་སྨོས་པ་ནི་ཟག་པ་དང་བཅས་པའི་དངོས་པོ་གཟུང་ངོ༌། །</s>
  </p>
  <p id="376">
    <s id="376:1">འདོད་ཆགས་དང་བྲལ་བའི་ཕྱིར་འོག་མ་ལ་ཡང་མི་དམིགས་སོ། །</s>
  </p>
  <p id="377">
    <s id="377:1">ས་རྣམས་ནི་སྲིད་པས་ཡོངས་སུ་བཅད་པའི་ཕྱིར་གོང་མ་ལ་ཡང་མ་ཡིན་ནོ། །</s>
  </p>
  <p id="378">
    <s id="378:1">དགེ་བ་ཉིད་དུ་ཐལ་བར་འགྱུར་བའི་ཕྱིར་ཟག་པ་མེད་པ་ལ་ཡང་མ་ཡིན་ནོ། །</s>
  </p>
  <p id="379">
    <s id="379:1">བསམ་གཏན་དགེ་ཡུལ་ཡོད་དགུ་ཡིན། །</s>
  </p>
  <p id="380">
    <s id="380:1">དགེ་བའི་བསམ་གཏན་དག་པ་དང༌། །ཟག་པ་མེད་པའི་བསམ་གཏན་དེའི་དམིགས་པ་ནི་འདུས་བྱས་སམ་འདུས་མ་བྱས་གང་ཅི་ཡོད་ཀྱང་རུང་བ་ཐམས་ཅད་ཡིན་ནོ། །</s>
  </p>
  <p id="381">
    <s id="381:1">གཟུགས་མོད་དངོས་གཞི་དགེ་རྣམས་ཀྱི། །སྤྱོད་ཡུལ་ཟག་བཅས་འོག་མ་མིན། །</s>
  </p>
  <p id="382">
    <s id="382:1">གཟུགས་མེད་པའི་དངོས་གཞི་དགེ་བ་རྣམས་ཀྱི་དམིགས་པ་ནི་ས་འོག་མ་པའི་ཟག་པ་དང་བཅས་པའི་དངོས་པོ་མ་ཡིན་ཏེ། རང་གི་ས་པ་དང༌། ས་གོང་མ་ལ་དམིགས་པའི་ཕྱིར་རོ། </s>
  </p>
  <p id="383">
    <s id="383:1">དམིགས་པ་ཟག་པ་མེད་པ་ནི་རྗེས་སུ་ཤེས་པའི་ཕྱོགས་དང་མཐུན་པ་ཐམས་ཅད་ཡིན་གྱི་ཆོས་ཤེས་པའི་ཕྱོགས་དང་མཐུན་པ་ཡང་མ་ཡིན་ལ་ས་འོག་མའི་འགོག་པ་ཡང་མ་ཡིན་ནོ། །</s>
  </p>
  <p id="384">
    <s id="384:1">ཉེར་བསྡོགས་ཀྱི་བར་ཆད་མེད་པའི་ལམ་རྣམས་ཀྱི་དམིགས་པ་ནི་ས་འོག་མ་ཡིན་ནོ། །</s>
  </p>
  <p id="385">
    <s id="385:1">བསམ་གཏན་དང་གཟུགས་མེད་པ་རྣམ་པ་གསུམ་པོ་འདི་དག་ལས། </s>
  </p>
  <p id="386">
    <s id="386:1">ཟག་པ་མེད་པས་ཉོན་མོངས་པ་རྣམས་སྤོང་ངོ༌། །</s>
  </p>
  <p id="387">
    <s id="387:1">དག་པ་པས་ཀྱང་མི་སྤོང་ན། །ཉོན་མོངས་པ་ཅན་གྱིས་ལྟ་སྨོས་ཀྱང་ཅི་དགོས་ཏེ། </s>
  </p>
  <p id="388">
    <s id="388:1">འདོད་ཆགས་དང་བྲལ་བའི་ཕྱིར་འོག་མ་ལ་ཡང་མ་ཡིན་ལ། </s>
  </p>
  <p id="389">
    <s id="389:1">དེ་ཉིད་དེའི་གཉེན་པོ་མ་ཡིན་པ་ཉིད་ཀྱི་ཕྱིར་རང་གི་ས་ན་ཡོད་པ་ཡང་མ་ཡིན་ནོ། །</s>
  </p>
  <p id="390">
    <s id="390:1">ཆེས་ཁྱད་པར་དུ་འཕགས་པའི་ཕྱིར་གོང་མ་ཡང་མ་ཡིན་ནོ། །</s>
  </p>
  <p id="391">
    <s id="391:1">ཉེར་བསྡོགས་དག་པས་ཀྱང༌། </s>
  </p>
  <p id="392">
    <s id="392:1">གཟུགས་དང་གཟུགས་མེད་པའི་ཉེར་བསྡོགས་ནི་དག་པ་པས་ཀྱང་ཉོན་མོངས་པ་རྣམས་སྤོང་སྟེ། ས་འོག་མ་པའི་གཉེན་པོ་ཡིན་པའི་ཕྱིར་རོ། །</s>
  </p>
  <p id="393">
    <s id="393:1">ཉེར་བསྡོགས་དུ་ཞིག་ཡོད་ཅེ་ན། །</s>
  </p>
  <p id="394">
    <s id="394:1">དེ་དག་ལ་ནི་ཉེར་བསྡོགས་བརྒྱད། །</s>
  </p>
  <p id="395">
    <s id="395:1">རེ་རེ་ལ་གང་གིས་དེ་ལ་འཇུག་པ་རེ་རེ་ཡོད་དོ། །</s>
  </p>
  <p id="396">
    <s id="396:1">ཅི་དེ་དག་ཀྱང་རྣམ་པ་གསུམ་ཡིན་ལ་དེ་དག་ལ་ཚོར་བ་ཡང་དེ་དང་འདྲ་བར་ཡོད་དམ་ཞེ་ན། </s>
  </p>
  <p id="397">
    <s id="397:1">སྨྲས་པ། མ་ཡིན་ཏེ། </s>
  </p>
  <p id="398">
    <s id="398:1">དག་པ་བདེ་མིན་སྡུག་བསྔལ་མིན། །</s>
  </p>
  <p id="399">
    <s id="399:1">དེ་དག་ནི་དག་པ་ཡང་ཡིན་ལ་བཏང་སྙོམས་ཀྱི་དབང་པོ་དང་མཚུངས་པར་ལྡན་བ་དག་ཀྱང་ཡིན་ཏེ། འབད་དེ་དྲང་བར་བྱ་བ་ཡིན་པའི་ཕྱིར་དང༌། ས་འོག་མ་པ་ལས་ཡིད་འབྱུང་བ་དང་མ་བྲལ་བའི་ཕྱིར་དང༌། འདོད་ཆགས་དང་བྲལ་བའི་ལམ་ཡིན་པའི་ཕྱིར་རོ་མྱང་བ་དང་མཚུངས་བར་ལྡན་པ་མ་ཡིན་ནོ། །</s>
  </p>
  <p id="400">
    <s id="400:1">དང་པོ་འཕགས་པའང༌། </s>
  </p>
  <p id="401">
    <s id="401:1">ཉེར་བསྡོགས་ཀྱི་དང་པོ་ནི་མི་ལྕོགས་པ་མེད་པ་སྟེ། དེ་ནི་དག་པ་ཡང་ཡིན་ལ་ཟག་པ་མེད་པ་ཡང་ཡིན་ནོ། །</s>
  </p>
  <p id="402">
    <s id="402:1">ཉེར་བསྡོགས་ཀྱི་སེམས་ཀྱི་སྙིང་མཚམས་སྦྱོར་བ་ཉོན་མོངས་པ་ཅན་ཡིན་མོད་ཀྱི་མཉམ་པར་གཞག་པ་ལ་ནི་ཉོན་མོངས་བ་ཅན་ཉིད་དགག་གོ། །</s>
  </p>
  <p id="403">
    <s id="403:1">ཁ་ཅིག་གསུམ། </s>
  </p>
  <p id="404">
    <s id="404:1">ཁ་ཅིག་ནི་མི་ལྕོགས་པ་མེད་པ་རོ་མྱང་བ་དང་མཚུངས་པར་ལྡན་པ་ཡང་འདོད་དོ། །</s>
  </p>
  <p id="405">
    <s id="405:1">ཉེར་བསྡོགས་ཞེས་ཀྱང་འབྱུང༌། བསམ་གཏན་ཁྱད་པར་ཅན་ཞེས་ཀྱང་འབྱུང་ན། ཅི་འདིའི་དོན་གཅིག་པ་ཞིག་གམ། འོན་ཏེ་དོན་ཐ་དད་པ་ཞིག་ཡིན་ཞེ་ན། </s>
  </p>
  <p id="406">
    <s id="406:1">དོན་ཐ་དད་བ་ཡིན་ཏེ། </s>
  </p>
  <p id="407">
    <s id="407:1">ཉེར་བསྡོགས་ནི་འདོད་ཆགས་དང་བྲལ་བའི་ལམ་ཡིན་ལ། </s>
  </p>
  <p id="408">
    <s id="408:1">རྟོག་མེད་བསམ་གཏན་ཁྱད་པར་ཅན། །</s>
  </p>
  <p id="409">
    <s id="409:1">བསམ་གཏན་དང་པོ་ཁོ་ན་རྟོག་པ་དང༌། །མཚུངས་པར་མི་ལྡན་པ་ནི་བསམ་གཏན་ཁྱད་པར་ཅན་ཡིན་ཏེ། བསམ་གཏན་གྱི་ཁྱད་པར་ཡིན་པའི་ཕྱིར་རོ། །</s>
  </p>
  <p id="410">
    <s id="410:1">དེ་ཉིད་ཀྱི་ཕྱིར་བསམ་གཏན་གཉིས་པ་ལ་སོགས་པ་ན་རྣམ་པར་མི་གཞག་པ་སྟེ། ཁྱད་པར་མེད་པའི་ཕྱིར་རོ། །</s>
  </p>
  <p id="411">
    <s id="411:1">བསམ་གཏན་ཁྱད་པར་ཅན་དེ་ནི། །</s>
  </p>
  <p id="412">
    <s id="412:1">རྣམ་གསུམ། </s>
  </p>
  <p id="413">
    <s id="413:1">རོ་མྱང་བ་དང་མཚུངས་པར་ལྡན་པ་དང་དག་པ་དང་ཟག་པ་མེད་པ་ཡིན་ནོ། །</s>
  </p>
  <p id="414">
    <s id="414:1">དེ་བདེན་མིན་སྡུག་མིན། </s>
  </p>
  <p id="415">
    <s id="415:1">འདི་ལ་བདེ་པ་ཡང་མེད་བས་ན་བདེ་བ་ཡང་མ་ཡིན་པ་སྡུག་བསྔལ་ཡང་མ་ཡིན་བ་སྟེ། བཏང་སྙོམས་ཀྱི་དབང་པོ་དང་མཚུངས་པར་ལྡན་པ་ཞེས་བྱ་བའི་ཐ་ཚིག་གོ། །</s>
  </p>
  <p id="416">
    <s id="416:1">མངོན་པར་འདུ་བྱ་བ་དང་བཅས་པས་དྲངས་བ་ཡིན་པའི་ཕྱིར། དགའ་བ་དང་མཚུངས་པར་ལྡན་བ་ཡང་མ་ཡིན་ཏེ། དེ་ཉིད་ཀྱི་ཕྱིར་ལམ་དཀའ་བ་ཡིན་ནོ། །</s>
  </p>
  <p id="417">
    <s id="417:1">འོ་ན་བསམ་གཏན་ཁྱད་པར་ཅན་དེའི་འབྲས་བུ་ཁྱད་པར་ཅན་གང་ཞིག་ཡིན་ཞེ་ན། </s>
  </p>
  <p id="418">
    <s id="418:1">དེ་ནི་ཚངས་ཆེན་འབྲས་བུ་ཅན། །</s>
  </p>
  <p id="419">
    <s id="419:1">བསམ་གཏན་ཁྱད་པར་ཅན་དེ་བསྒོམས་ནས་ཚངས་པ་ཆེན་པོར་འགྱུར་རོ། །</s>
  </p>
  <p id="420">
    <s id="420:1">ཡང་ཏིང་ངེ་འཛིན་ཐམས་ཅད་མདོར་བསྡུས་ཏེ། མདོ་ལས་རྟོག་པ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་དང༌། རྟོག་པ་མེད་ལ་དཔྱོད་པ་ཙམ་དང༌། རྟོག་པ་ཡང་མེད་ལ་དཔྱོད་པ་ཡང་མེད་པའི་ཏིང་ངེ་འཛིན་དང་ཏིང་ངེ་འཛིན་གསུམ་དུ་བཀའ་སྩལ་ཏེ། </s>
  </p>
  <p id="421">
    <s id="421:1">དེ་ལ་རེ་ཞིག་བསམ་གཏན་ཁྱད་པར་ཅན་ན་ནི། རྟོག་པ་ཙམ་ཞིག་བཀག་པའི་ཕྱིར་རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་ཏོ་ཞེས་ཤེས་པར་བྱས་ཟིན་ཏོ། །</s>
  </p>
  <p id="422">
    <s id="422:1">དེ་མན་ཆད་རྟོག་དཔྱོད་བཅས་པའི། །ཏིང་ངེ་འཛིན། </s>
  </p>
  <p id="423">
    <s id="423:1">བསམ་གཏན་ཁྱད་པར་ཅན་དེ་མན་ཆད་ཀྱི་ཏིང་ངེ་འཛིན་བསམ་གཏན་དང་པོ་དང༌། མི་ལྕོགས་པ་མེད་པ་ནི་རྟོག་པ་དང་བཅས་ཤིང་དཔྱོད་པ་དང་བཅས་པ་ཡིན་ནོ། །</s>
  </p>
  <p id="424">
    <s id="424:1">ཡན་ཆད་གཉི་ག་མེད་</s>
  </p>
  <p id="425">
    <s id="425:1">པས་ན། །འདི་ན་གཉི་ག་མེད་པ་སྟེ། །བསམ་གཏན་ཁྱད་པར་ཅན་ཡན་ཆད་ཀྱི་ཏིང་ངེ་འཛིན་བསམ་གཏན་གཉིས་པའི་ཉེར་བསྡོགས་ནས་སྲིད་པའི་རྩེ་མོའི་བར་ནི་རྟོག་པ་ཡང་མེད་པ་དཔྱོད་པ་ཡང་མེད་པའོ། །</s>
  </p>
  <p id="426">
    <s id="426:1">ཡང་སྟོང་པ་ཉིད་ཀྱི་ཏིང་འཛིན་དང༌། སྨོན་པ་མེད་བའི་ཏིང་ངེ་འཛིན་དང༌། མཚན་མ་མེད་པའི་ཏིང་ངེ་འཛིན་དང༌། ཏིང་ངེ་འཛིན་གསུམ་གསུངས་ཏེ། </s>
  </p>
  <p id="427">
    <s id="427:1">དེ་ལ། </s>
  </p>
  <p id="428">
    <s id="428:1">མཚན་མེད་ཞི་བའི་རྣམ་བ་དང༌། །</s>
  </p>
  <p id="429">
    <s id="429:1">འགོག་པའི་རྣམ་པ་དག་དང་མཚུངས་པར་ལྡན་པའི་ཏིང་ངེ་འཛིན་ནི་མཚན་མ་མེད་པ་སྟེ། རྣམ་པ་བཞི་པ་ཡིན་ནོ། །</s>
  </p>
  <p id="430">
    <s id="430:1">མྱ་ངན་ལས་འདས་པ་ནི་མཚན་མ་བཅུ་དང་བྲལ་བའི་ཕྱིར་མཚན་མ་མེད་པ་ཡིན་ལ། དེ་ལ་དམིགས་པའི་ཏིང་ངེ་འཛིན་ནི་མཚན་མ་མེད་པའི་ཏིང་ངེ་འཛིན་ཡིན་ཏེ། </s>
  </p>
  <p id="431">
    <s id="431:1">མཚན་མ་བཅུ་ནི་ཡུལ་ལྔ་དང་ཕོ་དང་མོ་དང་འདུས་བྱས་ཀྱི་མཚན་ཉིད་རྣམས་སོ། །</s>
  </p>
  <p id="432">
    <s id="432:1">སྟོང་ཉིད་བདག་མེད་སྟོང་ཉིད་དུ། འཇུག་པའོ། །</s>
  </p>
  <p id="433">
    <s id="433:1">བདག་མེད་པ་དང་སྟོང་པ་ཉིད་ཀྱི་རྣམ་པ་དག་དང་མཚུངས་པར་ལྡན་པའི་ཏིང་ངེ་འཛིན་ནི་སྟོང་པ་ཉིད་དེ། རྣམ་པ་གཉིས་པ་ཡིན་ནོ། །</s>
  </p>
  <p id="434">
    <s id="434:1">སྨོན་པ་མེད་པ་ནི། དེ་ལས་གཞན་བདེན་རྣམ་པ་དང༌། །</s>
  </p>
  <p id="435">
    <s id="435:1">བདེན་པ་ལྷག་མའི་རྣམ་པ་དག་དང་མཚུངས་པར་ལྡན་པའི་ཏིང་ངེ་འཛིན་ནི་སྨོན་པ་མེད་པ་སྟེ། རྣམ་པ་བཅུ་ཡིན་ནོ། །</s>
  </p>
  <p id="436">
    <s id="436:1">མི་རྟག་པ་དང་སྡུག་བསྔལ་པ་དང་དེའི་རྒྱུ་དག་གིས་ཡིད་འབྱུང་བའི་ཕྱིར་དང༌། </s>
  </p>
  <p id="437">
    <s id="437:1">ལམ་ཡང་གདོན་མི་ཟ་བར་གཟིངས་ལྟ་བུར་དོར་བར་བྱ་བ་ཡིན་པ་ཉིད་ཀྱི་ཕྱིར་དེའི་རྣམ་པ་ཅན་གྱི་ཏིང་ངེ་འཛིན་ནི་སྨོན་པ་མེད་པ་ཡིན་ཏེ། དེ་ལས་འདའ་བར་མངོན་སུམ་དུ་ཕྱོགས་པའི་ཕྱིར་རོ། །</s>
  </p>
  <p id="438">
    <s id="438:1">མྱ་ངན་ལས་འདས་པ་དང་འདྲ་བའི་ཕྱིར་སྟོང་པ་དང་བདག་མེད་པ་དག་གིས་ནི་ཡིད་མི་འབྱུང་ངོ༌། །</s>
  </p>
  <p id="439">
    <s id="439:1">ཏིང་ངེ་འཛིན་རྣམ་པ་གསུམ་པོ་འདི་དག་ནི་རྣམ་པ་གཉིས་ཏེ། </s>
  </p>
  <p id="440">
    <s id="440:1">དག་དང་དྲི་མ་མེད། </s>
  </p>
  <p id="441">
    <s id="441:1">འཇིག་རྟེན་པ་དང་འཇིག་རྟེན་ལས་འདས་པ་ཡིན་པའི་ཕྱིར་རོ། །དག་པ་པ་ཡང་ཡིན་ལ་ཟག་པ་མེད་པ་དག་ཀྱང་ཡིན་ཏེ། </s>
  </p>
  <p id="442">
    <s id="442:1">འཇིག་རྟེན་པ་རྣམས་ནི་ས་བཅུ་གཅིག་ན་ཡོད་དོ། །འཇིག་རྟེན་ལས་འདས་པ་རྣམས་ནི་གང་ན་ལམ་ཡོད་པ་ན་ཡོད་དོ། །</s>
  </p>
  <p id="443">
    <s id="443:1">དེ་དག །དྲི་མེད་རྣམ་ཐར་སྒོ་གསུམ་མོ། །</s>
  </p>
  <p id="444">
    <s id="444:1">ཏིང་ངེ་འཛིན་གསུམ་པོ་དེ་དག་དྲི་མ་མེད་པའི་ཐར་པའི་སྒོ་ཡིན་པའི་ཕྱིར་རྣམ་བར་ཐར་པའི་སྒོ་སྟོང་པ་ཉིད་དང༌། རྣམ་པར་པའི་སྒོ་སྨོན་པ་མེད་པ་དང༌། རྣམ་པར་ཐར་པའི་སྒོ་མཚན་མ་མེད་པ་སྟེ། རྣམ་པར་ཐར་པའི་སྒོ་གསུམ་ཞེས་བྱའོ། །</s>
  </p>
  <p id="445">
    <s id="445:1">ཡང༌། </s>
  </p>
  <p id="446">
    <s id="446:1">སྟོང་ཉིད་སྟོང་ཉིད་ཅེས་ལ་སོགས། །གཞན་ཡང་ཏིང་ངེ་འཛིན་གསུམ་མོ། །</s>
  </p>
  <p id="447">
    <s id="447:1">ཞེས་བྱ་བ་སྟེ། སྟོང་པ་ཉིད་སྟོང་པ་ཉིད་དང༌། སྨོན་པ་མེད་པ་སྨོན་པ་མེད་པ་དང༌། མཚན་མ་མེད་པ་མཚན་མ་མེད་པའོ། །</s>
  </p>
  <p id="448">
    <s id="448:1">སྟོང་པ་ཉིད་ལ་སོགས་པ་ལ་དམིགས་པའི་ཕྱིར་མིང་དེ་སྐད་ཅེས་བྱའོ། །དེ་དག་ལས། </s>
  </p>
  <p id="449">
    <s id="449:1">གཉིས་ནི་སྟོང་དང་མི་རྟག་པར། །མི་སློབ་པ་ལ་དམིགས་པ་ཡིན། །</s>
  </p>
  <p id="450">
    <s id="450:1">ཏིང་ངེ་འཛིན་གཞན་གཉིས་ནི་མི་སློབ་པའི་ཏིང་ངེ་འཛིན་ལ་དམིགས་པ་ཡིན་ཏེ། སྟོང་པ་ཉིད་སྟོང་པ་ཉིད་ནི་མི་སློབ་པའི་སྟོང་པ་ཉིད་ཀྱི་ཏིང་ངེ་འཛིན་ལ་སྟོང་པའི་རྣམ་པར་དམིགས་སོ། །</s>
  </p>
  <p id="451">
    <s id="451:1">སྨོན་པ་མེད་པ་སྨོན་པ་མེད་པ་ཡང་མི་སློབ་པའི་སྨོན་པ་མེད་པ་ལ་མི་རྟག་པའི་རྣམ་པར་དམིགས་སོ། །</s>
  </p>
  <p id="452">
    <s id="452:1">སྡུག་བསྔལ་བར་ཡང་མ་ཡིན་ལ་རྒྱུ་ལ་སོགས་པར་ཡང་མ་ཡིན་ཏེ། ཟག་པ་མེད་པ་ནི་དེའི་མཚན་ཉིད་མ་ཡིན་པའི་ཕྱིར་རོ། </s>
  </p>
  <p id="453">
    <s id="453:1">ལམ་གྱི་རྣམ་པ་རྣམས་སུ་ཡང་མ་ཡིན་ཏེ། སུན་དབྱུང་བར་བྱ་བ་ཡིན་པའི་ཕྱིར་རོ། །</s>
  </p>
  <p id="454">
    <s id="454:1">མཚན་མ་མེད་པ་མཚན་མེད་ནི། །ཞི་བར་མ་བརྟགས་ཟད་པ་ལ། །</s>
  </p>
  <p id="455">
    <s id="455:1">མཚན་མ་མེད་པ་མཚན་མ་མེད་པའི་ཏིང་ངེ་འཛིན་ནི་མི་སློབ་པའི་མཚན་མ་མེད་པའི་སོ་སོར་མ་བརྟགས་པས། འགོག་པ་ལ་ཞི་བའི་རྣམ་པར་དམིགས་ཏེ། ཟག་པ་མེད་པ་ལ་སོ་སོར་བརྟགས་པས། འགོས་པ་མེད་པའི་ཕྱིར་རོ། །</s>
  </p>
  <p id="456">
    <s id="456:1">འགོག་པ་དང༌། གྱ་ནོམ་པ་དང༌། ངེས་པར་འབྱུང་བའི་རྣམ་པར་ནི་མ་ཡིན་ཏེ། </s>
  </p>
  <p id="457">
    <s id="457:1">མི་རྟག་བ་ཉིད་ཀྱི་འགོག་པ་དང༌། ཐུན་མོང་ཡིན་པ་ཉེད་ཀྱི་ཕྱིར་དང༌། ལུང་དུ་མ་བསྟན་པའི་ཕྱིར་དང༌། བྲལ་བ་མ་ཡིན་པའི་ཕྱིར་རོ། །</s>
  </p>
  <p id="458">
    <s id="458:1">ཏིང་ངེ་འཛིན་གཞན་འདི་དག་ནི་གཅིག་ཏུ་</s>
  </p>
  <p id="459">
    <s id="459:1">ཟག་བཅས། །</s>
  </p>
  <p id="460">
    <s id="460:1">འཕགས་པའི་ལམ་ལ་སྡང་པའི་ཕྱིར་ཏེ། ཟག་པ་མེད་པ་དག་ནི་དེ་ལྟ་མ་ཡིན་ནོ། །</s>
  </p>
  <p id="461">
    <s id="461:1">གང་དུ་སྐྱེད་པར་བྱེད་ཅེ་ན། </s>
  </p>
  <p id="462">
    <s id="462:1">མིའི་ནང༌། </s>
  </p>
  <p id="463">
    <s id="463:1">མི་རྣམས་ཀྱི་ནང་ཁོ་ནར་སྐྱེད་ཀྱི་ལྷ་དག་གི་ནང་དུ་ནི་མ་ཡིན་ནོ། </s>
  </p>
  <p id="464">
    <s id="464:1">སུ་ལ་སྐྱེ་ཞེ་ན། </s>
  </p>
  <p id="465">
    <s id="465:1">མི་གཡོ་ལ་</s>
  </p>
  <p id="466">
    <s id="466:1">དགྲ་བཅོམ་པ་གཞན་ལ་ནི་མ་ཡིན་ནོ། །</s>
  </p>
  <p id="467">
    <s id="467:1">ས་དུ་པ་ཞིག་ལ་ནི་མ་ཡིན་ཞེ་ན། </s>
  </p>
  <p id="468">
    <s id="468:1">ཉེར་བསྡོགས་བདུན་ནི་མ་གཏོགས་སོ། །</s>
  </p>
  <p id="469">
    <s id="469:1">ཉེར་བསྡོགས་བདུན་མ་གཏོགས་པ་ས་གཞན་བཅུ་གཅིག་པོ་འདོད་པའི་ཁམས་དང༌། མི་ལྕོགས་པ་མེད་པ་དང༌། བསམ་གཏན་ཁྱད་པར་ཅན་དང༌། བསམ་གཏན་དང༌། གཟུགས་མེད་པ་རྣམས་ན་ཡོད་དོ། །</s>
  </p>
  <p id="470">
    <s id="470:1">ཡང་ཏིང་ངེ་འཛིན་བསྒོམ་པ་བཞི་སྟེ། ཏིང་ངེ་འཛིན་བསྒོམ་པ་ཀུན་ཏུ་བརྟེན་བསྒོམས་པར་བྱས་ལན་མང་དུ་བྱས་ན། མཐོང་བའི་ཆོས་ལ་བདེ་བར་གནས་པར་འགྱུར་བ་ཡང་ཡོད་ཅེས་བྱ་བ་རྒྱས་པར་འབྱུང་བ་</s>
  </p>
  <p id="471">
    <s id="471:1">དེ་ལ། </s>
  </p>
  <p id="472">
    <s id="472:1">དགེ་བའི་བསམ་གཏན་དང་པོ་ནི། བདེ་འགྱུར་ཏིང་འཛིན་བསྒོམ་པ་ཡིན། །</s>
  </p>
  <p id="473">
    <s id="473:1">དགེ་བའི་བསམ་གཏན་དང་པོ་སྟེ། དག་པ་པའམ། ཟག་པ་མེད་པ་ནི། མཐོང་བའི་ཆོས་ལ་བདེ་བར་གནས་པར་འགྱུར་བའི་ཏིང་ངེ་འཛིན་བསྒོམ་པ་ཡིན་ནོ། །</s>
  </p>
  <p id="474">
    <s id="474:1">དེ་དང་པོ་ཡིན་པའི་ཕྱིར་གཞན་དང་གཞན་དག་ཀྱང་ཡིན་པར་ཤེས་པར་བྱའོ། །</s>
  </p>
  <p id="475">
    <s id="475:1">ཚེ་ཕྱི་མ་ལ་བདེ་བར་གནས་པར་འགྱུར་བ་ནི་ངེས་པ་མེད་དེ། </s>
  </p>
  <p id="476">
    <s id="476:1">ཡོངས་སུ་ཉམས་པ་དང༌། གོང་དུ་སྐྱེས་པ་དང༌། ཡོངས་སུ་མྱ་ངན་ལས་འདས་པ་རྣམས་ལ་དེ་མེད་པའི་ཕྱིར་རོ། །</s>
  </p>
  <p id="477">
    <s id="477:1">མིག་གི་མངོན་ཤེས་མཐོང་འགྱུར་འདོད། །</s>
  </p>
  <p id="478">
    <s id="478:1">ལྷའི་མིག་གི་མངོན་པར་ཤེས་པ་ནི་ཤེས་པ་མཐོང་བར་འགྱུར་བའི་ཏིང་ངེ་འཛིན་བསྒོམ་པ་ཡིན་ནོ། །</s>
  </p>
  <p id="479">
    <s id="479:1">སྦྱོར་བ་ལས་བྱུང་བློ་དབྱེར་འགྱུར། །</s>
  </p>
  <p id="480">
    <s id="480:1">སྦྱོར་བ་ལས་བྱུང་བའི་ཡོན་ཏན་ཁམས་གསུམ་པ་དང༌། ཟག་པ་མེད་པ་ཐམས་ཅད་ནི་ཤེས་རབ་རབ་ཏུ་རྣམ་པར་དབྱེ་བར་འགྱུར་བའི་ཏིང་ངེ་འཛིན་བསྒོམ་པ་ཡིན་ནོ། །</s>
  </p>
  <p id="481">
    <s id="481:1">རྡོ་རྗེ་ལྟ་བུའི་བསམ་གཏན་མཐའི། །གང་ཡིན་དེ་ཟག་ཟད་འགྱུར་བསྒོམ། །</s>
  </p>
  <p id="482">
    <s id="482:1">བསམ་གཏན་བཞི་པའི་རྡོ་རྗེ་ལྟ་བུའི་ཏིང་ངེ་འཛིན་གང་ཡིན་པ་དེ་ནི་ཟག་པ་ཟད་པར་འགྱུར་བའི་ཏིང་ངེ་འཛིན་བསྒོམ་པ་ཡིན་ནོ། །</s>
  </p>
  <p id="483">
    <s id="483:1">བཅོམ་ལྡན་འདས་ཀྱིས་ཆོས་སྟོན་པ་འདི་ནི་བདག་ཉིད་ལ་ཉེར་བར་གཏོད་པ་ཡིན་ཏེ། དེའི་ཕྱིར་བསམ་གཏན་བཞི་ཁོ་ནར་གསུངས་སོ་ཞེས་གྲག་གོ། །</s>
  </p>
  <p id="484">
    <s id="484:1">ཏིང་ངེ་འཛིན་རྣམས་ཀྱི་སྐབས་ནས་འོངས་བ་བཤད་ཟིན་ཏོ། །</s>
  </p>
  <p id="485">
    <s id="485:1">ད་ནི་ཏིང་ངེ་འཛིན་ལ་བརྟེན་པའི་ཡོན་ཏན་རྣམས་བསྟན་པའི་སྐབས་ཡིན་པས་བཤང་བར་བྱ་སྟེ། </s>
  </p>
  <p id="486">
    <s id="486:1">ཚད་མེད་པ་ནི་བཞི་ཡིན་ནོ། །</s>
  </p>
  <p id="487">
    <s id="487:1">བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་ཏེ། སེམས་ཅན་ཚད་མེད་པ་ལ་དམིགས་པའི་ཕྱིར་རོ། །</s>
  </p>
  <p id="488">
    <s id="488:1">ཅིའི་ཕྱིར་བཞི་ཁོ་ན་ཡིན་ཞེ་ན། </s>
  </p>
  <p id="489">
    <s id="489:1">གནོད་སེམས་ལ་སོགས་གཉེན་པོའི་ཕྱིར། །</s>
  </p>
  <p id="490">
    <s id="490:1">གནོད་སེམས་དང་རྣམ་པར་འཚེ་བ་དང༌། མི་དགའ་བ་དང༌། འདོད་པའི་འདོད་ཆགས་དང་གནོད་སེམས་མང་བ་རྣམས་ཀྱིས་དེ་དག་སྤང་བར་བྱ་བའི་ཕྱིར་བཞི་སྟེ་གྲངས་བཞིན་ནོ། །</s>
  </p>
  <p id="491">
    <s id="491:1">མི་སྡུག་པ་དང་བཏང་སྙོམས་གཉིས་འདོད་པའི་འདོད་ཆགས་ཀྱི་གཉེན་པོ་ཉིད་དུ་ཁྱད་པར་ཅི་ཞིག་ཡོད་ཅེ་ན། </s>
  </p>
  <p id="492">
    <s id="492:1">བྱེ་བྲག་ཏུ་སྨྲ་བ་རྣམས་ན་རེ། ཁ་དོག་གི་འདོད་ཆགས་ཀྱི་གཉེན་པོ་ནི་མི་སྡུག་པའོ། །འཁྲིག་པའི་འདོད་ཆགས་ཀྱི་གཉེན་པོ་ནི་བཏང་སྙོམས་སོ་ཞེས་ཟེར་རོ། །</s>
  </p>
  <p id="493">
    <s id="493:1">འདི་སྐད་དུ་འཁྲིག་པའི་འདོད་ཆགས་ཀྱི་གཉེན་པོ་ནི་མི་སྡུག་པའོ། །</s>
  </p>
  <p id="494">
    <s id="494:1">ཕ་དང་མ་དང་བུ་དང་ཉེ་དུའི་འདོད་ཆགས་ཀྱི་གཉེན་པོ་ནི་བཏང་སྙོམས་སོ་ཞེས་བྱ་བ་ནི་རུང་ངོ༌། །</s>
  </p>
  <p id="495">
    <s id="495:1">དེ་ལ། </s>
  </p>
  <p id="496">
    <s id="496:1">ཞེ་སྡང་མེད་བྱམས། </s>
  </p>
  <p id="497">
    <s id="497:1">བྱམས་པ་ནི་ཞེ་སྡང་མེད་པའི་རང་བཞིན་ནོ། །</s>
  </p>
  <p id="498">
    <s id="498:1">སྙིང་རྗེ་ཡང༌། </s>
  </p>
  <p id="499">
    <s id="499:1">སྙིང་རྗེ་ཡང་དེ་དང་འདྲའོ། །</s>
  </p>
  <p id="500">
    <s id="500:1">ཡིད་བདེ་བ་ནི་དགའ་བ་ཡིན། །</s>
  </p>
  <p id="501">
    <s id="501:1">དགའ་བ་ནི་ཡིད་བདེ་བའི་རང་བཞིན་ནོ། །</s>
  </p>
  <p id="502">
    <s id="502:1">བཏང་སྙོམས་མ་ཆགས། </s>
  </p>
  <p id="503">
    <s id="503:1">བཏང་སྙོམས་ནི་མ་ཆགས་པའི་བདག་ཉིད་ཡིན་ནོ། །</s>
  </p>
  <p id="504">
    <s id="504:1">ཇི་ལྟར་ན་གནོད་སེམས་ཀྱི་གཉེར་པོ་ཡིན་ཞེ་ན། </s>
  </p>
  <p id="505">
    <s id="505:1">དེ་ནི་ཆགས་པས་དྲངས་པ་ཡིན་པའི་ཕྱིར་རོ། །</s>
  </p>
  <p id="506">
    <s id="506:1">འདི་ནི་གཉི་གའི་རང་བཞིན་ཡིན་ན་རུང་ངོ༌། །</s>
  </p>
  <p id="507">
    <s id="507:1">བྱམས་པ་ལ་སོགས་པ་འདི་དག་གི་</s>
  </p>
  <p id="508">
    <s id="508:1">རྣམ་པ་ནི། ཀྱེ་མ་བདེར་གྱུར་སྡུག་བསྔལ་དང༌། །དགར་གྱུར་སེམས་ཅན་རྣམས་སྙོམས་པ། །</s>
  </p>
  <p id="509">
    <s id="509:1">ཀྱེ་མ་སེམས་ཅན་རྣམས་བདེ་བར་གྱུར་ཅིག་སྙམ་དུ་ཡིད་ལ་བྱེད་ཅིང་བྱམས་པ་ལ་སྙོམས་པར་འཇུག་གོ། །</s>
  </p>
  <p id="510">
    <s id="510:1">ཀྱེ་མ་སེམས་ཅན་རྣམས་ནི་སྡུག་བསྔལ་ལོ་སྙམ་དུ་ཡིད་ལ་བྱེད་ཅིང་སྙིང་རྗེ་ལ་སྙོམས་པར་འཇུག་གོ། །</s>
  </p>
  <p id="511">
    <s id="511:1">ཀྱེ་མ་སེམས་ཅན་རྣམས་ཡིད་བདེ་བར་གྱུར་ཅིག་སྙམ་དུ་ཡིད་ལ་བྱེད་ཅིང་དགའ་བ་ལ་སྙོམས་བར་འཇུག་གོ། །</s>
  </p>
  <p id="512">
    <s id="512:1">སེམས་ཅན་རྣམས་མཉམ་མོ་སྙམ་དུ་དེ་ལྟར་ཡིད་ལ་བྱེད་ཅིང་བཏང་སྙོམས་ལ་སྙོམས་པར་འཇུག་སྟེ། བར་མར་གནས་པའི་ཕྱིར་རོ། །</s>
  </p>
  <p id="513">
    <s id="513:1">དེ་དང་མི་ལྡན་པ་རྣམས་ལ་བདེ་བར་མོས་པའི་ཕྱིར་ཇི་ལྟར་ན་ཕྱིན་ཅི་ལོག་ཉིད་དུ་མི་འགྱུར་ཞེ་ན། </s>
  </p>
  <p id="514">
    <s id="514:1">གྱུར་ཅིག་སྙམ་དུ་སེམས་པའི་ཕྱིར་རོ། །</s>
  </p>
  <p id="515">
    <s id="515:1">ཡང་ན་བསམ་པ་ཕྱིན་ཅི་མ་ལོག་པའི་ཕྱིར་ཏེ། མོས་པར་འདུ་ཤེས་པའི་ཕྱིར་རོ། །</s>
  </p>
  <p id="516">
    <s id="516:1">ཡང་ན་དེ་ལྟར་ཕྱིན་ཅི་ལོག་བ་ཉིད་ཡིན་ན་ཡང་ཉེས་པ་ཅི་ཞིག་ཡོད། </s>
  </p>
  <p id="517">
    <s id="517:1">གལ་ཏེ་མི་དགེ་བ་ཉིད་ཡིན་ནོ་ཞེ་ན་ནི། མ་ཡིན་ཏེ། གནོད་སེམས་ལ་སོགས་པའི་གཉེན་པོ་ཡིན་བས་དགེ་བའི་རྩ་བ་ཡིན་པའི་ཕྱིར་རོ། །</s>
  </p>
  <p id="518">
    <s id="518:1">འདི་དག་གི་རྣམ་པ་ནི་བཤད་ཟིན་ཏོ། །</s>
  </p>
  <p id="519">
    <s id="519:1">སྤྱོད་ཡུལ་འདོད་པའི་སེམས་ཅན་རྣམས། །</s>
  </p>
  <p id="520">
    <s id="520:1">འདི་དག་གི་དམིགས་པ་ནི་འདོད་པ་ན་སྤྱོད་པའི་སེམས་ཅན་རྣམས་ཡིན་ཏེ། དེ་ལ་དམིགས་པའི་གནོད་སེམས་ལ་སོགས་པའི་གཉེན་པོ་ཡིན་པའི་ཕྱིར་རོ། །</s>
  </p>
  <p id="521">
    <s id="521:1">ཕྱོགས་གཅིག་ཏུ་མོས་ནས་ཞེས་གསུངས་པ་གང་ཡིན་པ་དེ་ནི་སྣོད་ཀྱི་སྣོད་ན་གནས་པ་བསྟན་པ་ཡིན་ནོ། །</s>
  </p>
  <p id="522">
    <s id="522:1">དེ་དག་ས་དུ་པ་ཞིག་ཡིན་ཞེ་ན། </s>
  </p>
  <p id="523">
    <s id="523:1">དགའ་བ་བསམ་གཏན་གཉིས་ན་ཡོད། །</s>
  </p>
  <p id="524">
    <s id="524:1">དགའ་བ་ནི་བསམ་གཏན་དང་པོ་དང་གཉིས་པ་ན་ཡོད་དེ། ཡིད་བདེ་བ་ཡིན་པའི་ཕྱིར་རོ། །</s>
  </p>
  <p id="525">
    <s id="525:1">གཞན་ནི་དྲུག་ན། </s>
  </p>
  <p id="526">
    <s id="526:1">ཚད་མེད་པ་གཞན་གསུམ་ནི་ས་དྲུག་པོ་མི་ལྕོགས་པ་མེད་བ་དང༌། བསམ་གཏན་ཁྱད་པར་ཅན་དང༌། བསམ་གཏན་རྣམས་ན་ཡོད་དོ། །</s>
  </p>
  <p id="527">
    <s id="527:1">ཁ་ཅིག་ལྔ། </s>
  </p>
  <p id="528">
    <s id="528:1">ཁ་ཅིག་ནི་འདི་དག་མི་ལྕོགས་པ་མེད་པ་མ་གཏོགས་པ་ལྔ་ན་ཡོད་པར་འདོད་དོ། །</s>
  </p>
  <p id="529">
    <s id="529:1">གཞན་དག་ན་རེ་འདོད་པའི་ཁམས་དང་ཉེར་བསྔོགས་རྣམས་བསྣན་ནས་བཅུ་ན་ཡོད་དོ་ཞེས་ཟེར་ཏེ། །</s>
  </p>
  <p id="530">
    <s id="530:1">མཉམ་པར་བཞག་པ་དང་མཉམ་པར་བཞག་པ་མ་ཡིན་པ་དང༌། དངོས་གཞི་དང༌། སྦྱོར་བ་སྨོས་པའི་ཕྱིར་རོ། །</s>
  </p>
  <p id="531">
    <s id="531:1">གནོད་སེམས་ལ་སོགས་གཉེན་པོའི་ཕྱིར། །ཞེས་གང་བཤད་པ། </s>
  </p>
  <p id="532">
    <s id="532:1">ཅི་ཚད་མེད་པ་རྣམས་ཀྱིས་ཀྱང་ཉོན་མོངས་པ་སྤོང་བ་ཡིན་ནམ་ཞེ་ན། </s>
  </p>
  <p id="533">
    <s id="533:1">དེ་ཡིས་མི་སྤོང༌། </s>
  </p>
  <p id="534">
    <s id="534:1">བསམ་གཏན་དངོས་གཞིའི་ས་པ་ཡིན་པའི་ཕྱིར་དང༌། མོས་པ་ཡིན་ལ་བྱེད་པའི་ཕྱིར་དང༌། སེམས་ཅན་ལ་དམིགས་པ་ཡིན་པའི་ཕྱིར་ཏེ། དེ་དག་གི་སྦྱོར་བས་གནོད་སེམས་ལ་སོགས་པ་རྣམ་པར་གནོན་པའི་ཕྱིར་དང༌། སྤངས་པ་ཐག་སྲིང་བར་བྱེད་པའི་ཕྱིར་དེ་དག་གི་གཉེན་པོ་ཉིད་དུ་བཤད་དོ། །</s>
  </p>
  <p id="535">
    <s id="535:1">བྱམས་པ་ལ་སོགས་པ་འདོད་པའི་ཁམས་དང་མི་ལྕོགས་པ་མེད་པའི་ས་པ་རྣམས་ནི་དངོས་གཞིའི་ཚད་མེད་པ་དང་འདྲ་བ་དག་ཡོད་དོ། །</s>
  </p>
  <p id="536">
    <s id="536:1">དེ་དག་གིས་དེ་རྣམས་རྣམ་པར་མནན་ནས་སྤོང་བའི་ལམ་རྣམས་ཀྱིས་རབ་ཏུ་སྤོང་བར་བྱེད་དོ། །</s>
  </p>
  <p id="537">
    <s id="537:1">དེ་ནས་འདོད་ཆགས་དང་བྲལ་བའི་གནས་སྐབས་ན་ནི་དངོས་གཞིའི་ཚད་མེད་པ་རྙེད་པའི་ཕྱིར་རྐྱེན་སྟོབས་དང་ལྡན་པ་རྙེད་ཀྱང་དེ་དག་གིས་མི་བརྫི་བ་ཡིན་ནོ། །</s>
  </p>
  <p id="538">
    <s id="538:1">ཡང་ལས་དང་པོ་པ་བྱམས་པ་ལ་ཇི་ལྟར་སྦྱོར་ཞེ་ན། </s>
  </p>
  <p id="539">
    <s id="539:1">ཇི་ལྟར་བདག་ཉིད་ཀྱི་བདེ་བ་ཉམས་པ་ཡོད་པའམ། གཞན་སངས་རྒྱས་དང་བྱང་ཆུབ་སེམས་དཔའ་དང་འཕགས་པ་དགྲ་བཅོམ་པའི་ཐོས་པ་དེ་བཞིན་དུ་ཀྱེ་མ་སེམས་ཅན་རྣམས་ནི་དེ་ལྟར་བདེ་བར་གྱུར་ཅིག་ཅེས་སེམས་ཅན་རྣམས་ལ་བདེ་བར་མོས་པར་བྱེད་དོ། །</s>
  </p>
  <p id="540">
    <s id="540:1">གལ་ཏེ་ཉོན་མོངས་པའི་འཇུག་པ་ཤས་ཆེ་བའི་ཕྱིར་མི་ནུས་ན་དེས་མཛའ་པོའི་ཕྱོགས་ལ་རྣམ་པ་གསུམ་དུ་ཕྱེ་ནས་ཆེན་པོ་ལ་བདེ་བ་དེ་མོས་པར་བྱེད་དོ། །</s>
  </p>
  <p id="541">
    <s id="541:1">དེ་ནས་འབྲིང་དང་ཆུང་དུ་ལ་བདེ་བ་དེ་མོས་པར་བྱེད་དོ། །</s>
  </p>
  <p id="542">
    <s id="542:1">གལ་ཏེ་དེ་དག་ལ་བྱམས་པ་མཉམ་པ་ཐོབ་ན་དེའི་འོག་ཏུ་ཐ་མལ་པའི་ཕྱོགས་ལ་མོས་པར་བྱེད་དོ། །</s>
  </p>
  <p id="543">
    <s id="543:1">དེའི་འོག་ཏུ་དགྲ་བོའི་ཕྱོགས་ལ་རྣམ་པ་གསུམ་དུ་ཕྱེ་ནས་ཆུང་དུ་ལ་བདེ་བ་དེ་མོས་པར་བྱེད་དོ། །</s>
  </p>
  <p id="544">
    <s id="544:1">དེ་ནས་འབྲིང་དང་ཆེན་པོ་ལ་མོས་པར་བྱེད་དོ། །</s>
  </p>
  <p id="545">
    <s id="545:1">གལ་ཏེ་དེ་ལ་མཛའ་བོ་ཆེན་པོའི་ཕྱོགས་བཞིན་དུ་བདེ་བར་མོས་བ་མི་ལྡོག་བར་གྱུར་ན་དེའི་འོག་ཏུ་རིམ་གྱིས་ཁྱིམ་དང་གྲོང་དང་ཡུལ་འཁོར་གྱི་བར་དུ་བདེ་བར་མོས་པར་བྱས་ནས་ཕྱོགས་གཅིག་ནས་འཇིག་རྟེན་ཐམས་ཅད་ཀྱི་བར་དུ་བ་མས་པ་རྒྱས་པར་བྱེད་དོ། །</s>
  </p>
  <p id="546">
    <s id="546:1">གང་ཞིག་ཐམས་ཅད་དུ་ཡོན་ཏན་འཛིན་པ་དེ་ནི་བྱམས་པ་མྱུར་དུ་སྐྱེད་པར་བྱེད་དོ། །</s>
  </p>
  <p id="547">
    <s id="547:1">སྔོན་གྱི་བསོད་ནམས་དང་བསོད་ནམས་མ་ཡིན་པའི་འབྲས་བུ་སྣང་བའི་སྒོ་ནས་དགེ་བའི་རྩ་བ་ཀུན་དུ་ཆད་པ་ལ་ཡང་ཡོན་ཏན་གཟུང་བར་ནུས་ལ། རང་སངས་རྒྱས་ལ་ཡང་སྐྱོན་གཟུང་བར་ནུས་སོ། །</s>
  </p>
  <p id="548">
    <s id="548:1">སྙིང་རྗེ་དང་དགའ་བ་ལ་ཡང་དེ་བཞིན་དུ་སེམས་ཅན་སྡུག་བསྔལ་བ་རྣམ་པ་མང་པོའི་ཆུ་བོར་བྱིང་བ་འདི་དག་སྡུག་བསྔལ་ལས་མྱུར་དུ་ཐར་ཀྱང་ཅི་མ་རུང༌། མངོན་པར་དགའ་བར་གྱུར་ཀྱང་ཅི་མ་རུང་སྙམ་དུ་མོས་ཤིང་དགའ་བ་ལ་སྦྱོར་བར་བྱེད་དོ། །</s>
  </p>
  <p id="549">
    <s id="549:1">བཏང་སྙོམས་ནི་ཐ་མལ་བའི་ཕྱོགས་ལས་རྩོམ་མོ། །</s>
  </p>
  <p id="550">
    <s id="550:1">ཚད་མེད་པ་བཞི་པོ་འདི་དག་ནི་</s>
  </p>
  <p id="551">
    <s id="551:1">མི་དག་གི་ནང་དུ་སྐྱེད་དོ། །</s>
  </p>
  <p id="552">
    <s id="552:1">མི་རྣམས་ཀྱི་ནང་དུ་སྐྱེད་ཀྱི་གཞན་དུ་ནི་མ་ཡིན་ནོ། །</s>
  </p>
  <p id="553">
    <s id="553:1">ཅི་ཚད་མེད་པ་གཅིག་དང་ལྡན་པ་གང་ཡིན་པ་དེ་ནི་གདོན་མི་ཟ་བར་ཐམས་ཅད་དང་ལྡན་ན་མ་ཞེ་ན། </s>
  </p>
  <p id="554">
    <s id="554:1">ཐམས་ཅད་དང་ལྡན་པ་ནི་ངེས་པ་མེད་དོ། །འོན་ཀྱང་</s>
  </p>
  <p id="555">
    <s id="555:1">ངེས་གསུམ་ལྡན། </s>
  </p>
  <p id="556">
    <s id="556:1">བསམ་གཏན་གསུམ་པ་དང་བཞི་པར་སྐྱེས་པ་དག་དགའ་བ་དང་མི་ལྡན་ནོ། །ཚད་མེད་པ་གསུམ་དང་ནི་རྟག་ཏུ་ལྡན་པ་ཡིན་ནོ། །</s>
  </p>
  <p id="557">
    <s id="557:1">རྣམ་པར་ཐར་པ་བརྒྱད། </s>
  </p>
  <p id="558">
    <s id="558:1">གཟུགས་ཅན་གཟུགས་རྣམས་ལ་ལྟ་བ་ཞེས་བྱ་བ་ནི་རྣམ་པར་ཐར་པ་དང་པོ་ཡིན་ནོ། །</s>
  </p>
  <p id="559">
    <s id="559:1">ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་རྣམས་ལ་ལྟ་བ་ཞེས་བྱ་བ་ནི་གཉིས་པ་ཡིན་ནོ། །</s>
  </p>
  <p id="560">
    <s id="560:1">སྡུག་པའི་རྣམ་པར་ཐར་པ་ལུས་ཀྱིས་མངོན་སུམ་དུ་བྱས་ཏེ་རྫོགས་པར་བྱས་ནས་གནས་ཞེས་བྱ་བ་ནི་གསུམ་པ་ཡིན་ནོ། །</s>
  </p>
  <p id="561">
    <s id="561:1">གཟུགས་མེད་པ་བཞི་དང༌། </s>
  </p>
  <p id="562">
    <s id="562:1">བརྒྱད་པ་འདུ་ཤེས་དང་ཚོར་བ་འགོག་པའོ། །</s>
  </p>
  <p id="563">
    <s id="563:1">དེ་རྣམས་ལས། </s>
  </p>
  <p id="564">
    <s id="564:1">དང་པོ་གཉིས། མི་སྡུག །</s>
  </p>
  <p id="565">
    <s id="565:1">རྣམ་པར་ཐར་པ་དང་པོ་གཉིས་ནི་རྣམ་པར་བསྔོས་པ་ལ་སོགས་པའི་རྣམ་པ་ཅན་ཡིན་པའི་ཕྱིར་མི་སྡུག་པའི་རང་བཞིན་དག་ཡིན་ཏེ། དེ་ཉིད་ཀྱི་ཕྱིར་དེ་གཉིས་ཀྱི་ཚུལ་ནི་མི་སྡུག་པ་བཞིན་དུ་རིག་པར་བྱའོ། །</s>
  </p>
  <p id="566">
    <s id="566:1">དེ་གཉིས་ཀྱང་</s>
  </p>
  <p id="567">
    <s id="567:1">བསམ་གཏན་གཉིས་ན་ཡོད། </s>
  </p>
  <p id="568">
    <s id="568:1">བསམ་གཏན་དང་པོ་དང་གཉིས་པ་དག་ན་ཡོད་ཀྱི་ས་གཞན་ན་ནི་མེད་དོ། །</s>
  </p>
  <p id="569">
    <s id="569:1">འདོད་པ་ན་སྤྱོད་པ་དང་བསམ་གཏན་དང་པོའི་ས་པའི་ཁ་དོག་གི་འདོད་ཆགས་ཀྱི་གཉེན་པོར་གྲངས་བཞིན་ནོ། །</s>
  </p>
  <p id="570">
    <s id="570:1">གསུམ་པ་མཐའ་ན། </s>
  </p>
  <p id="571">
    <s id="571:1">སྡུག་པའི་རྣམ་པར་ཐར་པ་ནི་བསམ་གཏན་བཞི་པ་ན་ཡོད་དོ། །</s>
  </p>
  <p id="572">
    <s id="572:1">དེ་མ་ཆགས། </s>
  </p>
  <p id="573">
    <s id="573:1">དེ་ཡང་མ་ཆགས་པའི་རང་བཞིན་ཡིན་གྱི་སྡུག་པའི་རྣམ་པ་ཅན་ཡིན་པའི་ཕྱིར་མི་སྡུག་པའི་རང་བཞིན་ནི་མ་ཡིན་ནོ། །དེ་དག་འཁོར་དང་བཅས་ན་ནི་ཕུང་པོ་ལྔའི་རང་བཞིན་ཡིན་ནོ། །</s>
  </p>
  <p id="574">
    <s id="574:1">གཟུགས་མེད་པའི་རྣམ་པར་ཐར་པ་རྣམས་ནི། </s>
  </p>
  <p id="575">
    <s id="575:1">གཟུགས་མེད་མཉམ་གཞག་དགེ་རྣམས་སོ། །</s>
  </p>
  <p id="576">
    <s id="576:1">གཟུགས་མེད་པའི་མཉམ་པར་བཞག་པ་དགེ་བ་རྣམས་ཁོ་ན་རྣམ་པར་ཐར་པ་ཞེས་བྱ་བའི་མིང་འཐོབ་ཀྱི། ཉོན་མོངས་པ་ཅན་རྣམས་ཀྱང་མ་ཡིན་ལ། མཉམ་པར་མ་བཞག་པ་རྣམས་ཀྱང་མ་ཡིན་ནོ། །འདི་ལྟ་སྟེ་འཆི་བའི་སྲིད་པའི་ཚེ་ལྟ་བུའོ། །</s>
  </p>
  <p id="577">
    <s id="577:1">གཞན་དག་ན་རེ་གཞན་ན་ཡང་མཉམ་པར་མ་བཞག་པ་ཡོད་དོ་ཞེས་ཟེར་རོ། །</s>
  </p>
  <p id="578">
    <s id="578:1">ཉེར་བསྔོགས་ཀྱི་རྣམ་པར་གྲོལ་བའི་ལམ་དག་ཀྱང་རྣམ་པར་ཐར་པ་ཞེས་བྱ་བའི་མིང་འཐོབ་བོ། །</s>
  </p>
  <p id="579">
    <s id="579:1">འོག་མ་ལ་དམིགས་པའི་ཕྱིར་བར་ཆད་མེད་པའི་ལམ་རྣམས་ནི་མ་ཡིན་ཏེ། </s>
  </p>
  <p id="580">
    <s id="580:1">རྣམ་པར་ཐར་པའི་དོན་ནི་རྒྱབ་ཀྱིས་ཕྱོགས་པའི་དོན་ཡིན་ནོ། །</s>
  </p>
  <p id="581">
    <s id="581:1">འགོག་པའི་སྙོམས་པར་འཇུག་པའོ། །</s>
  </p>
  <p id="582">
    <s id="582:1">རྣམ་པར་ཐར་པ་བརྒྱད་པ་འདུ་ཤེས་དང་ཚོར་བ་འགོག་པ་ནི་འགོག་པའི་སྙོམས་པར་འཇུག་པ་ཡིན་ཏེ། དེ་ནི་སྔར་བཤད་ཟིན་ཏོ། །</s>
  </p>
  <p id="583">
    <s id="583:1">འདུ་ཤེས་དང་ཚོར་བའམ། འདུ་བྱེད་ཐམས་ཅད་ལ་རྒྱབ་ཀྱིས་ཕྱོགས་པའི་ཕྱིར་རོ། །</s>
  </p>
  <p id="584">
    <s id="584:1">གཞན་དག་ན་རེ་སྙོམས་པར་འཇུག་པའི་སྒྲིབ་པ་ལས་རྣམ་པར་ཐར་པའི་ཕྱིར་རྣམ་པར་ཐར་པ་ཞེས་བྱའོ་ཞེས་ཟེར་རོ། །</s>
  </p>
  <p id="585">
    <s id="585:1">དེ་ལ་ནི། </s>
  </p>
  <p id="586">
    <s id="586:1">ཕྲ་བ་ཕྲ་བའི་མཇུག་ཐོགས་སུ། །</s>
  </p>
  <p id="587">
    <s id="587:1">སྙོམས་པར་འཇུག་སྟེ། སྲིད་པའི་རྩེ་མོའི་འདུ་ཤེས་ནི་ཕྲ་བ་ཡིན་ཏེ། དེ་བས་ཀྱང་ཆེས་ཕྲ་བར་བྱས་ནས་འགོག་པའི་སྙོམས་པར་འཇུག་གོ། །</s>
  </p>
  <p id="588">
    <s id="588:1">སྙོམས་པར་ཞུགས་པ་རྣམས་ནི། </s>
  </p>
  <p id="589">
    <s id="589:1">རང་གི་དག་དང་འོག་མ་ཡིན། །འཕགས་པའི་སེམས་ཀྱིས་དེ་ལས་ལྡང༌། །</s>
  </p>
  <p id="590">
    <s id="590:1">སྲིད་པའི་རྩེ་མོའི་སེམས་དག་པའམ། །ཅི་ཡང་མེད་པའི་སྐྱེ་མཆེད་ཀྱི་ས་པའི་སེམས་ཟག་པ་མེད་པས་དེ་ལས་ལྡང་སྟེ། </s>
  </p>
  <p id="591">
    <s id="591:1">དེ་ལྟར་ན་དེའི་སྙོམས་པར་འཇུག་པའི་སེམས་ན་ཟག་པ་དང་བཅས་པ་ཡིན་ལ། ལྡང་བའི་སེམས་ནི་ཟག་པ་དང་བཅས་པ་དང༌། ཟག་པ་མེད་པ་ཡང་ཡིན་ནོ། །</s>
  </p>
  <p id="592">
    <s id="592:1">རྣམ་པར་ཐར་པ་འདི་དག་ལས། །</s>
  </p>
  <p id="593">
    <s id="593:1">དང་པོ་འདོད་གཏོགས་སྣང་ཡུལ་ཅན། །</s>
  </p>
  <p id="594">
    <s id="594:1">འདི་དག་གི་དམིགས་པ་ནི་ཅི་རིགས་པར་འདོད་པ་ན་སྤྱོད་པའི་གཟུགས་ཀྱི་སྐྱེ་མཆེད་ཡིད་དུ་མི་འོང་བ་དང་ཡིད་དུ་འོང་བ་ཡིན་ནོ། །</s>
  </p>
  <p id="595">
    <s id="595:1">གང་དག་གཟུགས་ཅན་མིན་དེ་དག །སྤྱོད་ཡུལ་གོང་དང་རང་གི་སའི། །སྡུག་བསྔལ་སོགས་དང་རྗེས་ཤེས་ཕྱོགས། །</s>
  </p>
  <p id="596">
    <s id="596:1">གཟུགས་མེད་པའི་རྣམ་པར་ཐར་པ་རྣམས་ཀྱི་དམིགས་པ་ནི་རང་གི་ས་བ་དང་ས་གོང་མ་པའི་སྡུག་བསྔལ་དང་དེའི་རྒྱུ་དང་འགོག་པ་དག་རྗེས་སུ་ཤེས་པའི་ཕྱོགས་དང་མཐུན་པའི་ལམ་ཐམས་ཅད་ཡིན་ནོ། །</s>
  </p>
  <p id="597">
    <s id="597:1">སོ་སོར་མ་བརྟགས་པས་འགོག་པ་ཡང་ཡིན་ནོ་ཞེས་བརྗོད་པར་བྱའོ། །ནམ་མཁའ་ཡང་གཅིག་གིས་ཡིན་ནོ་ཞེས་བརྗོད་པར་བྱ་སྟེ། </s>
  </p>
  <p id="598">
    <s id="598:1">ཅིའི་ཕྱིར་བསམ་གཏན་གསུམ་པ་ལ་རྣམ་པར་ཐར་པ་མ་བཞག་ཅེ་ན། </s>
  </p>
  <p id="599">
    <s id="599:1">བསམ་གཏན་གཉིས་པའི་ས་པའི་ཁ་དོག་གི་འདོད་ཆགས་མེད་པའི་ཕྱིར་དང༌། བདེ་བའི་སྙིང་པོས་སྐྱེད་པའི་ཕྱིར་རོ། །</s>
  </p>
  <p id="600">
    <s id="600:1">ཅིའི་ཕྱིར་སྡུག་པའི་རྣམ་པར་ཐར་པ་སྐྱེད་པར་བྱེད་ཅེ་ན། </s>
  </p>
  <p id="601">
    <s id="601:1">མི་སྡུག་པས་རྒྱུད་ཞུམ་པར་རབ་ཏུ་དགའ་བར་བྱ་བའམ། ཅི་མི་སྡུག་པའི་རྣམ་པར་ཐར་པ་དག་གྲུབ་པ་ཡིན་ནམ་མ་ཡིན་ཞེས་བརྟག་པའི་ཕྱིར་ཏེ། </s>
  </p>
  <p id="602">
    <s id="602:1">གལ་ཏེ་སྡུག་པར་ཡིད་ལ་བྱས་ཀྱང་ཉོན་མོངས་པ་མི་སྐྱེ་ན་དེ་ལྟ་ན་དེ་གཉིས་གྲུབ་པ་ཡིན་ནོ། །</s>
  </p>
  <p id="603">
    <s id="603:1">རྣལ་འབྱོར་པ་རྣམས་ནི་རྒྱུ་གཉིས་ཀྱིས་རྣམ་པར་ཐར་པ་ལ་སོགས་པ་སྐྱེད་པར་བྱེད་དོ། །</s>
  </p>
  <p id="604">
    <s id="604:1">ཉོན་མོངས་པ་མེད་བ་ལ་སོགས་པའི་ཡོན་ཏན་མངོན་པར་བསྒྲུབ་པའི་ཆེད་དང༌། འཕགས་པའི་རྫུ་འཕྲུལ་མངོན་པར་གྲུབ་པའི་ཆེད་དུ། ཉོན་མོངས་པ་ཐག་བསྲིང་བར་བྱ་བའི་ཕྱིར་དང༌། སྙོམས་པར་འཇུག་པ་ལ་དབང་བར་བྱ་བའི་ཕྱིར་རོ། །</s>
  </p>
  <p id="605">
    <s id="605:1">དེ་ཡང་གང་གིས་དངོས་པོ་ཡོངས་སུ་བསྒྱུར་བ་དང༌། བྱིན་གྱིས་རློབ་པ་དང༌། ཚེ་གཏོང་བ་ལ་སོགས་པར་བྱེད་པའོ། །</s>
  </p>
  <p id="606">
    <s id="606:1">ཅིའི་ཕྱིར་གསུམ་པ་དང་བརྒྱད་པ་དག་ཁོན་མངོན་སུམ་དུ་བྱ་བར་བཤད་ལ་གཞན་དག་ནི་མ་ཡིན་ཞེ་ན། </s>
  </p>
  <p id="607">
    <s id="607:1">གཙོ་བོ་ཡིན་པའི་ཕྱིར་དང༌། ཁམས་དང༌། སའི་མཐའ་ན་གནས་པའི་ཕྱིར་རོ། །</s>
  </p>
  <p id="608">
    <s id="608:1">ཟིལ་གྱིས་གནོན་པའི་སྐྱེ་མཆེད་བརྒྱད། །</s>
  </p>
  <p id="609">
    <s id="609:1">ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་བུ་བ་དོག་བཟང་པོ་དང་ཁ་དོག་ངན་པ་རྣམས་ལ་ལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས། ཟིལ་གྱིས་མནན་ནས་མཐོང་སྟེ། དེ་ལྟ་བུར་འདུ་ཤེས་པར་གྱུར་པ་འདི་ནི་ཟིལ་གྱིས་གནོན་པའི་སྐྱེ་མཆེད་དང་པོ་ཡིན་ནོ། །</s>
  </p>
  <p id="610">
    <s id="610:1">དེ་བཞིན་དུ་ཆེན་པོ་རྣམས་དང༌། དེ་ཁོ་ན་བཞིན་དུ་ནང་གཟུགས་མེད་པར་འདུ་ཤེས་པ་སྟེ། དེ་ལྟར་བཞི་པོ་དེ་དག་དང༌། གཟུགས་མེད་པར་འདུ་ཤེས་པ་ཁོ་ན་སྔོན་པོ་དང་སེར་པོ་དང་དམར་པོ་དང་དཀར་པོ་རྣམས་ལ་ལྟ་བ་སྟེ། དེ་ལྟར་ན་བརྒྱད་ཡིན་ནོ། །</s>
  </p>
  <p id="611">
    <s id="611:1">དེ་དག་ལས་གཉིས་ནི་རྣམ་པར་ཐར་པ་དང་པོ་བཞིན་ནོ། །</s>
  </p>
  <p id="612">
    <s id="612:1">རྣམ་པར་ཐར་པ་དང་པོ་ཇི་ལྟ་བར་ཟིལ་གྱིས་གནོན་པའི་སྐྱེ་མཆེད་གཉིས་པོ་དང་གཉིས་པ་ཡང་དེ་དང་འདྲའོ། །</s>
  </p>
  <p id="613">
    <s id="613:1">གཉིས་ནི་གཉིས་པ་བཞིན་ནོ། །</s>
  </p>
  <p id="614">
    <s id="614:1">རྣམ་པར་ཐར་པ་གཉིས་པ་ཇི་ལྟ་བར་ཟིལ་གྱིས་གནོན་པོའི་སྐྱེ་མཆེད་གཉིས་པོ་གསུམ་པ་དང་བཞི་པ་ཡང་དེ་དང་འདྲའོ། །</s>
  </p>
  <p id="615">
    <s id="615:1">གཞན་སྡུག་པའི་རྣམ་པར་ཐར་པ་བཞིན།</s>
  </p>
  <p id="616">
    <s id="616:1">སྡུག་པའི་རྣམ་པར་ཐར་པ་ཇི་ལྟ་བར་གཞན་བཞི་ཡང་དེ་དང་འདྲའོ། །</s>
  </p>
  <p id="617">
    <s id="617:1">འདི་ནི་ཁྱད་པར་ཡིན་ཏེ། དེ་དག་གིས་ནི་རྒྱབ་ཀྱིས་ཕྱོགས་པ་ཙམ་དུ་ཟད་ལ། འདི་དག་གིས་ནི་དམིགས་པ་ཟིལ་གྱིས་གནོན་ཏེ། </s>
  </p>
  <p id="618">
    <s id="618:1">ཇི་ལྟར་འདོད་པ་བཞིན་དུ་མོས་པའི་ཕྱིར་དང༌། ཉོན་མོངས་པ་མི་སྐྱེ་བའི་ཕྱིར་རོ། །</s>
  </p>
  <p id="619">
    <s id="619:1">ཟད་པར་བཅུའོ། །</s>
  </p>
  <p id="620">
    <s id="620:1">བར་ཆད་མེད་པར་ཟད་པར་རྒྱས་པར་བྱེད་པའི་ཕྱིར་ཟད་པར་གྱི་སྐྱེ་མཆེད་ནི་བཅུ་སྟེ།</s>
  </p>
  <p id="621">
    <s id="621:1"> ཟད་པར་ས་དང༌། ཆུ་དང༌། མེ་དང༌། རླུ་ དང༌། སྔོན་པོ་དང་སེར་པོ་དང༌། དམར་པོ་དང་དཀར་པོ་དང༌། ཟད་པར་ནམ་མཁའ་དང༌། རྣམ་ཤེས་མཐའ་ཡས་སྐྱེ་མཆེད་དོ། །</s>
  </p>
  <p id="622">
    <s id="622:1">དེ་རྣམས་ལས། </s>
  </p>
  <p id="623">
    <s id="623:1">བརྒྱད་མ་ཆགས། </s>
  </p>
  <p id="624">
    <s id="624:1">དང་པོ་བརྒྱད་ནི་མ་ཆགས་པའི་རང་བཞིན་དག་ཡིན་ནོ། །</s>
  </p>
  <p id="625">
    <s id="625:1">བསམ་གཏན་མཐའ་ན།</s>
  </p>
  <p id="626">
    <s id="626:1"> བསམ་གཏན་བཞི་པ་ཁོ་ན་ན་ཡོད་དོ། །</s>
  </p>
  <p id="627">
    <s id="627:1">སྤྱོད་ཡུལ་ནི་འདོད་པ།</s>
  </p>
  <p id="628">
    <s id="628:1"> འདོད་པ་ན་སྤྱོད་པའི་གཟུགས་ཀྱི་སྐྱེ་མཆེད་ཡིན་ནོ། །</s>
  </p>
  <p id="629">
    <s id="629:1"> ཁ་ཅིག་ན་རེ་རླུང་གི་ནི་རེག་བྱའི་སྐྱེ་མཆེད་ཡིན་ནོ་ཞེས་ཟེར་རོ། །</s>
  </p>
  <p id="630">
    <s id="630:1"> དེ་གཉིས་ནི་གཟུགས་མེད་དག །</s>
  </p>
  <p id="631">
    <s id="631:1">ཟད་པར་གྱི་སྐྱེ་མཆེད་ཐ་མ་གཉིས་ནི་གཟུགས་མེད་པ་དག་པ་པའི་རང་བཞིན་དག་ཡིན་ནོ། །</s>
  </p>
  <p id="632">
    <s id="632:1">སྤྱོད་ཡུལ་རང་གི་ཕུང་པོ་བཞི། །</s>
  </p>
  <p id="633">
    <s id="633:1">འདི་གཉིས་ཀྱི་དམིགས་པ་ནི་རང་གིས་པའི་ཕུང་པོ་བཞི་ཡིན་ནོ། །</s>
  </p>
  <p id="634">
    <s id="634:1">ཟིལ་གྱིས་གནོན་པའི་སྐྱེ་མཆེད་རྣམས་ནི་རྣམ་པར་ཐར་པ་འཇུག་པ་ལས་བྱུང་བ་ཅན་ཡིན་ལ། </s>
  </p>
  <p id="635">
    <s id="635:1">ཟད་པར་གྱི་སྐྱེ་མཆེད་རྣམས་ནི་ཟིལ་གྱིས་གནོན་པའི་སྐྱེ་མཆེད་འཇུག་པ་ལས་བྱུང་བ་ཅན་ཡིན་ཏེ། </s>
  </p>
  <p id="636">
    <s id="636:1">གོང་ནས་གོང་དུ་ཁྱད་བར་དུ་འཕགས་པའི་ཕྱིར་རོ། །</s>
  </p>
  <p id="637">
    <s id="637:1">འགོག་པའི་རྣམ་པར་ཐར་པ་མ་གཏོགས་པ་རྣམ་པར་ཐར་བ་ལ་སོགས་པ་དེ་དག་ཐམས་ཅད་ནི་སོ་སོའི་སྐྱེ་བོ་དང་འཕགས་པའི་རྒྱུད་ལ་ཡོད་པ་དག་ཡིན་ནོ། །</s>
  </p>
  <p id="638">
    <s id="638:1">ཅི་རྣམ་པར་ཐར་པ་ལ་སོགས་པ་དེ་དག་སྦྱོར་བ་ལས་བྱུང་བ་ཡིན་ནམ་འདོད་ཆགས་དང་བྲལ་བས་ཐོབ་པ་ཡིན་ཞེས་བྱ་བའི་འདྲི་བ་འདི་ལ་</s>
  </p>
  <p id="639">
    <s id="639:1">འགོག་བ་བཤད་ཟིན། </s>
  </p>
  <p id="640">
    <s id="640:1">འགོག་པའི་རྣམ་པར་ཐར་པ་ནི་སྔར་རྣམ་པ་ཐམས་ཅད་དུ་བཤད་ཟིན་ཏོ། །</s>
  </p>
  <p id="641">
    <s id="641:1">ལྷག་མ་ནི། འདོད་ཆགས་བྲལ་དང་སྦྱོར་བས་འཐོབ། །</s>
  </p>
  <p id="642">
    <s id="642:1">འགོག་པ་ལས་གཞན་པའི་རྣམ་པར་ཐར་པ་ལ་སོགས་པ་ནི་འདོད་ཆགས་དང་བྲལ་བས་ཐོབ་པ་ཡང་ཡིན་ལ་སྦྱོར་བ་ལས་བྱུང་བ་དག་ཀྱང་ཡིན་ཏེ། འདྲིས་པ་དང་མ་འདྲིས་པའི་ཕྱིར་རོ། །</s>
  </p>
  <p id="643">
    <s id="643:1">གཟུགས་མེད་ཅེས་བྱ་ཁམས་གསུམ་གྱི། །རྟེན་ཅན་ལྷག་མ་མི་ལས་སྐྱེ། །</s>
  </p>
  <p id="644">
    <s id="644:1">གཟུགས་མེད་པའི་རྣམ་པར་ཐར་པ་དང༌། གཟུགས་མེད་པའི་ཟད་པར་ནི་ཁམས་གསུམ་པའི་རྟེན་ཅན་དག་ཡིན་ནོ། །</s>
  </p>
  <p id="645">
    <s id="645:1">ལྷག་མ་ནི་མིའི་རྟེན་ཅན་ཁོ་ན་ཡིན་ཏེ། ལུང་གི་མཐུས་སྐྱེད་པའི་ཕྱིར་རོ། །</s>
  </p>
  <p id="646">
    <s id="646:1">ཇི་ལྟར་ན་གཟུགས་དང་གཟུགས་མེད་པའི་ཁམས་དག་ཏུ་གཟུགས་མེད་པ་དང་བསམ་གཏན་གྱི་ཁྱད་པར་སྐྱེ་ཞེ་ན། </s>
  </p>
  <p id="647">
    <s id="647:1">རྒྱུ་དང་ལས་དང་ཆོས་ཉིད་དང༌། །རྒྱུ་གསུམ་གྱིས་བསམ་གཏན་དང་གཟུགས་མེད་པའི་སྙོམས་པར་འཇུག་བ་རྣམས་སྐྱེ་སྟེ། </s>
  </p>
  <p id="648">
    <s id="648:1">དེ་ལ། </s>
  </p>
  <p id="649">
    <s id="649:1">ཁམས་གཉིས་དག་ཏུ་གཟུགས་མེད་པ། །རྒྱུ་དང་ལས་ཀྱི་སྟོབས་ཀྱིས་ཏེ ། །</s>
  </p>
  <p id="650">
    <s id="650:1">གཟུགས་དང་གཟུགས་མེད་པའི་ཁམས་དག་ཏུ་གཟུགས་མེད་པའི་སྙོམས་པར་འཇུག་པ་སྐྱེ་བ་རྒྱུའི་སྟོབས་ཀྱིས་ནི་ཉེ་བ་དང་ཡང་དང་ཡང་དུ་གོམས་པ་ལ་ས་སོ། །</s>
  </p>
  <p id="651">
    <s id="651:1">ལས་ཀྱི་སྟོབས་ཀྱིས་ནི་ས་གོང་མའི་ལན་གྲངས་གཞན་ལ་མྱོང་བར་འགྱུར་བའི་ལས་ཀྱི་རྣམ་པར་སྨིན་པ་ཉེ་བར་གནས་པའི་ཕྱིར་ཏེ། </s>
  </p>
  <p id="652">
    <s id="652:1">འོག་མ་ལས་འདོད་ཆགས་དང་མ་བྲལ་བས་ནི་གོང་དུ་སྐྱེ་བར་མི་ནུས་སོ། །</s>
  </p>
  <p id="653">
    <s id="653:1">གཟུགས་ཀྱི་ཁམས་སུ་བསམ་གཏན་རྣམས། །དེ་དག་དང་ཆོས་ཉིད་ཀྱིས་ཀྱང༌། </s>
  </p>
  <p id="654">
    <s id="654:1">གཟུགས་ཀྱི་ཁམས་སུ་ནི་བསམ་གཏན་གཞན་རྒྱུ་དང་ལས་ཀྱི་སྟོབས་དེ་དག་དང་ཆོས་ཉིད་ཀྱིས་ཀྱང་སྐྱེ་སྟེ། </s>
  </p>
  <p id="655">
    <s id="655:1">འཇིག་པའི་ཚེ་ལྟ་བུའོ། །དེའི་ཚེ་ནི་ས་འོག་མ་པའི་སེམས་ཅན་ཐམས་ཅད་དགེ་བའི་ཆོས་རྣམས་ཀྱི་འཇུག་པ་ཤས་ཆེ་བ་ཉིད་ཀྱི་ཕྱིར་བསམ་གཏན་དེ་སྐྱེད་པར་བྱེད་དོ། །</s>
  </p>
  <p id="656">
    <s id="656:1">གང་ལ་ཆོས་རྣམས་ཀྱི་རྣམ་པ་ནི་དུ་ཡོད། འདི་ལྟ་བུའི་མངོན་པའི་ཆོས་འདི་ཇི་སྲིད་དུ་གནས་ཤེ་ན། </s>
  </p>
  <p id="657">
    <s id="657:1">སྟོན་པའི་དམ་ཆོས་རྣམ་གཉིས་ཏེ། ལུང་དང་རྟོགས་པའི་བདག་ཉིད་དོ། །</s>
  </p>
  <p id="658">
    <s id="658:1">དེ་ལ་ལུང་ནི་མདོ་སྡེ་དང་འདུལ་བ་དང་ཆོས་མངོན་པ་རྣམས་སོ། །</s>
  </p>
  <p id="659">
    <s id="659:1">རྟོགས་བ་ནི་བྱང་ཆུབ་ཀྱི་ཕྱོགས་དང་མཐུན་པ་རྣམས་ཏེ། </s>
  </p>
  <p id="660">
    <s id="660:1">དེ་ལྟར་ན་དམ་པའི་ཆོས་འདི་ནི་རྣམ་པ་གཉིས་ཡིན་ནོ། །</s>
  </p>
  <p id="661">
    <s id="661:1">དེ་འཛིན་བྱེད་པ་སྨྲ་བྱེད་དང༌། །སྒྲུབ་པར་བྱེད་པ་ཁོན་ཡིན། །</s>
  </p>
  <p id="662">
    <s id="662:1">ལུང་འཛིན་པར་བྱེད་པ་ནི་སྨྲ་བར་བྱེད་པ་ཡིན་ནོ། །</s>
  </p>
  <p id="663">
    <s id="663:1">རྟོགས་པ་འཛིན་པར་བྱེད་པ་ནི་སྒྲུབ་པར་བྱེད་པ་ཡིན་ཏེ། </s>
  </p>
  <p id="664">
    <s id="664:1">དེའི་ཕྱིར་དེ་ཉིད་ཇི་སྲིད་དུ་གནས་པ་དེ་སྲིད་དུ་དམ་པའི་ཆོས་གནས་པར་རིག་པར་བྱའོ། །</s>
  </p>
  <p id="665">
    <s id="665:1">དེ་དག་ཀྱང་ལོ་སྟོང་དུ་གནས་སོ་ཞེས་བཤད་དོ། །གཞན་དག་ན་རེ་རྟོགས་པ་ནི་དེ་ལྟ་བུ་ཡིན་གྱི། ལུང་ནི་ཡུན་རིང་དུ་གནས་སོ་ཞེས་ཟེར་རོ། །</s>
  </p>
  <p id="666">
    <s id="666:1">ཅི་བསྟན་བཅོས་འདིར་ཆོས་མངོན་པ་བཤད་པ་གང་ཡིན་པའི་ཆོས་མངོན་པ་འདི་ཉིད་སྟོན་པས་བཤད་དམ་ཞེ་ན། </s>
  </p>
  <p id="667">
    <s id="667:1">བདག་གིས་མངོན་པའི་ཆོས་འདི་ཕལ་ཆེར་ནི། །</s>
  </p>
  <p id="668">
    <s id="668:1">ཁ་ཆེ་བྱེ་བྲག་སྨྲ་བའི་ཚུལ་གྲུབ་བཤད། །</s>
  </p>
  <p id="669">
    <s id="669:1">ཉེས་པར་ཟིན་གང་དེ་འདིར་བདག་གིས་ཉེས། །</s>
  </p>
  <p id="670">
    <s id="670:1">དམ་ཆོས་ཚུལ་ལ་ཚད་མ་ཐུབ་རྣམས་ཡིན། །</s>
  </p>
  <p id="671">
    <s id="671:1">བདག་གིས་ཆོས་མངོན་པ་འདི་ཕལ་ཆེར་ཁ་ཆེ་བྱེ་བྲག་ཏུ་སྨྲ་བ་རྣམས་ཀྱི་ཚུལ་དུ་གྲུབ་པར་བཤད་པ་ཡིན་ནོ། །</s>
  </p>
  <p id="672">
    <s id="672:1">འདི་ལ་བདག་གིས་ཉེས་པར་ཟིན་པ་གང་ཡིན་པ་དེ་ནི་བདག་གིས་ཉེས་པ་ཡིན་ཏེ། </s>
  </p>
  <p id="673">
    <s id="673:1">དམ་པའི་ཆོས་ཀྱི་ཚུལ་ལ་ནི་སངས་རྒྱས་རྣམས་འཁོན་དང༌། སངས་རྒྱས་ཀྱི་སྲས་རྣམས་ཚད་མ་ཡིན་ནོ། །</s>
  </p>
  <p id="674">
    <s id="674:1">སྟོན་པ་འཇིག་རྟེན་མིག་ནི་ཟུམ་གྱུར་ཅིང༌། །</s>
  </p>
  <p id="675">
    <s id="675:1">དབང་གྱུར་སྐྱེ་བོ་ཕལ་ཆེར་ཟད་པ་ན། །</s>
  </p>
  <p id="676">
    <s id="676:1">དེ་ཉིད་མ་མཐོང་རང་དགར་གྱུར་བ་ཡི། །</s>
  </p>
  <p id="677">
    <s id="677:1">ངན་རྟོག་རྣམས་ཀྱིས་བསྟན་པ་འདི་དཀྲུགས་སོ། །</s>
  </p>
  <p id="678">
    <s id="678:1">རང་བྱུང་རང་བྱུང་བསྟན་པ་གཅེས་འཛིན་རྣམས། །</s>
  </p>
  <p id="679">
    <s id="679:1">མཆོག་ཏུ་ཞིར་གཤེགས་འགྲོ་མགོན་མེད་པ་ན། །</s>
  </p>
  <p id="680">
    <s id="680:1">འདོམས་མེད་ཡོན་ཏན་འཇོམས་བར་བྱེད་པ་ཡི། །</s>
  </p>
  <p id="681">
    <s id="681:1">དྲི་མས་དགའ་མགུར་དེང་སང་འདི་ན་སྤྱོད། །</s>
  </p>
  <p id="682">
    <s id="682:1">དེ་ལྟར་ཐུབ་པ་དག་གི་བསྟན་པ་ནི། །</s>
  </p>
  <p id="683">
    <s id="683:1">ལྐོག་མར་སྲོག་ཕྱིན་འདྲ་དང་དྲི་མ་རྣམས། །</s>
  </p>
  <p id="684">
    <s id="684:1">སྟོབས་དང་ལྡན་པའི་དུས་སུ་རིག་ནས་ནི། །</s>
  </p>
  <p id="685">
    <s id="685:1">ཐར་པ་འདོད་བདག་གིས་བག་ཡོད་གྱིས་། </s>
  </p>
  <p id="686">
    <s id="686:1">ཆོས་མངོན་པའི་མཛོད་ཀྱི་བཤད་པ་ལས་སྙོམས་པར་འཇུག་པ་བསྟན་པ་ཞེས་བྱ་བ་མཛོད་ཀྱི་གནས་བརྒྱད་པའོ།། །།</s>
  </p>
</text>
