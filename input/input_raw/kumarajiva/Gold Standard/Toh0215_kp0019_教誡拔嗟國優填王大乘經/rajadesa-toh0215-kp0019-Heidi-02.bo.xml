<?xml version='1.0' encoding='utf-8'?>
<text>
  <p id="1">
    <s id="1:1">{T215}༄༅༅། །རྒྱ་གར་སྐད་དུ། རཱ་ཛ་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ།</s>
    <s id="1:2">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན།</s>
    <s id="2:2">བཅོམ་ལྡན་འདས་གྲོང་ཁྱེར་ཆེན་པོ་བཱ་རཱ་ཎ་སཱི་ན་འཁོར་རྣམས་ལ་ཆོས་སྟོན་པ་ན།</s>
  </p>
  <p id="3">
    <s id="3:1">བད་ས་ལའི་རྒྱལ་པོ་འཆར་བྱེད་འདུལ་བའི་དུས་ལ་བབ་པར་གཟིགས་ནས་འཁོར་དང་བཅས་པ་བད་ས་ལའི་ཡུལ་དུ་གཤེགས་པ་དང་།</s>
  </p>
  <p id="4">
    <s id="4:1">བད་ས་ལའི་རྒྱལ་པོ་འཆར་བྱེད་གྲོང་ཁྱེར་ཆེན་པོ་གསེར་ཅན་ཞེས་བྱ་བ་གཞོམ་པའི་ཕྱིར་དམག་བཞི་དང་ཆས་པ་དང་ཕྲད་པས་རྒྱལ་པོ་འཆར་བྱེད་ཁྲོས་ཏེ།</s>
    <s id="4:2">འདི་འདྲ་བའི་བཀྲ་མི་ཤིས་པ་དང་ཕྲད་པས་བསད་པར་རིགས་སོ་ཞེས་ནས་མདའ་སྟེའུ་ཁ་ཉ་རྔ་མ་བླངས་ཏེ། བཅོམ་ལྡན་འདས་ལ་འཕངས་སོ། །</s>
  </p>
  <p id="5">
    <s id="5:1">དེ་ནས་མདའ་དེ་ནམ་མཁའ་ལ་འཁོར་ཞིང་འདི་སྐད་ཅེས་གྲག་གོ། །</s>
  </p>
  <p id="6">
    <s id="6:1">ཞེ་སྡང་གིས་ནི་སྡུག་བསྔལ་སྐྱེད། །</s>
  </p>
  <p id="7">
    <s id="7:1">འདིར་ཡང་ཤ་ཐང་འཐབ་དང་རྩོད། །</s>
  </p>
  <p id="8">
    <s id="8:1">ཕྱི་མར་དམྱལ་བའི་སྡུག་བསྔལ་འབྱུང་། །</s>
  </p>
  <p id="9">
    <s id="9:1">དེས་ན་ཞེ་སྡང་འཐབ་རྩོད་སྤང་། །</s>
  </p>
  <p id="10">
    <s id="10:1">ཞེས་བྱ་བའི་ཚིག་དེ་རྒྱལ་པོ་འཆར་བྱེད་ཀྱིས་ཐོས་པར་གྱུར་པ་དང་། བཅོམ་ལྡན་འདས་ལ་མོས་པར་གྱུར་ཏེ་ཕྱག་འཚལ་ནས་ཕྱོགས་གཅིག་ཏུ་འཁོད་དོ། །</s>
  </p>
  <p id="11">
    <s id="11:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="12">
    <s id="12:1">རྒྱལ་པོ་ཆེན་པོ་འཐབ་རྩོད་ནི་འདིར་ཤ་ཐང་ལ་ཕྱི་མར་ངན་སོང་དུ་སྐྱེ་ན་ཅིའི་ཕྱིར་རྟག་ཏུ་འཐབ་རྩོད་འབའ་ཞིག་བྱེད།</s>
  </p>
  <p id="13">
    <s id="13:1">རྒྱལ་པོས་གསོལ་པ།</s>
  </p>
  <p id="14">
    <s id="14:1">གཽཏ་མ་བདག་གིས་གང་དང་འཐབས་ཀྱང་ཕམ་མ་མྱོང་སྟེ་རྒྱལ་བས་བདག་ནི་དམག་དང་འཐབ་པ་ལ་མོས་པ་ལགས་སོ། །</s>
  </p>
  <p id="15">
    <s id="15:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="16">
    <s id="16:1">རྒྱལ་པོ་ཆེན་པོ་དགྲ་འདི་ནི་དགྲ་ཆུང་ངུ་ཡིན་ཏེ།</s>
    <s id="16:2">རྒྱལ་པོ་ཆེན་པོ་འདི་མ་ཡིན་པའི་དགྲ་ཆེན་པོ་ཤར་གཉེར་བ་ཞིག་ཡོད་དོ། །</s>
  </p>
  <p id="17">
    <s id="17:1">རྒྱལ་པོས་གསོལ་པ་དགྲ་དེ་གང་ལགས།</s>
    <s id="17:2">བཅོམ་ལྡན་འདས་ཀྱིས་བཀའ་སྩལ་པ།དགྲ་ཆེན་པོ་ཉོན་མོངས་པ་བདག་ཏུ་འཛིན་པ་ཞེས་བྱ་བ་ཞིག་ཡོད་དོ། །</s>
  </p>
  <p id="18">
    <s id="18:1">རྒྱལ་པོས་གསོལ་པ་དགྲ་དེ་ཇི་ལྟ་བུ་ལགས་བཤད་དུ་གསོལ།</s>
  </p>
  <p id="19">
    <s id="19:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="20">
    <s id="20:1">རྣམ་རྟོག་བདག་ཏུ་འཛིན་པའི་དགྲ་ཆེན་པོ། །</s>
  </p>
  <p id="21">
    <s id="21:1">འདི་ནི་རྒྱུ་བཞིན་དངོས་པོ་མེད་བཞིན་དུ། །</s>
  </p>
  <p id="22">
    <s id="22:1">ཐོག་མ་མེད་ནས་བདག་ལ་གནས་ནས་ནི། །</s>
  </p>
  <p id="23">
    <s id="23:1">བདག་གི་ཆོས་སྐུ་ཡིད་བཞིན་རིན་ཆེན་དེ། །</s>
  </p>
  <p id="24">
    <s id="24:1">གཟོད་མའི་མུ་ནས་དགྲ་ཡིས་བརྐུས་ནས་སུ། །</s>
  </p>
  <p id="25">
    <s id="25:1">མཚན་མའི་ཚང་ཚིང་གསེབ་ཏུ་སྦས་ནས་བདག །</s>
  </p>
  <p id="26">
    <s id="26:1">ད་རུང་འཆིང་ཞིང་འཁོར་བར་འཁྱམ་དུ་འཇུག །</s>
  </p>
  <p id="27">
    <s id="27:1">འཇིག་རྟེན་དགྲས་ནི་བསད་ནས་ནོར་འཕྲོག་ཙམ། །</s>
  </p>
  <p id="28">
    <s id="28:1">དེ་ལ་བཟོད་བྱས་བསོད་ནམས་ཚོགས་ཀྱང་རྫོགས། །</s>
  </p>
  <p id="29">
    <s id="29:1">དགྲ་འདི་ཞི་བདེ་ཐར་པའི་སྲོག་ཀྱང་གཅོད། །</s>
  </p>
  <p id="30">
    <s id="30:1">དེ་བསྟེན་བསོད་ནམས་འཁོར་བར་འདམ་དུ་འཆིང་། །</s>
  </p>
  <p id="31">
    <s id="31:1">རྒྱལ་པོས་གསོལ་པ།</s>
  </p>
  <p id="32">
    <s id="32:1">དགྲ་ཆེན་པོ་དེ་དང་ཇི་ལྟར་འཐབ་པར་བགྱི།</s>
  </p>
  <p id="33">
    <s id="33:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="34">
    <s id="34:1">རྣམ་རྟོག་དགྲ་ལ་རྒོལ་བའི་ཤོམ་ར་ཡང་། །</s>
  </p>
  <p id="35">
    <s id="35:1">དད་པས་སྦྱིན་དང་ཚུལ་ཁྲིམས་མཁར་བརྩིགས་ཏེ། །</s>
  </p>
  <p id="36">
    <s id="36:1">དགེ་བའི་དཔུང་བྱས་བཟོད་པའི་གོ་གྱོན་ལ། །</s>
  </p>
  <p id="37">
    <s id="37:1">བརྩོན་འགྲུས་ལྕག་ཐོགས་བསམ་གཏན་གཞུ་བདུངས་ཏེ། །</s>
  </p>
  <p id="38">
    <s id="38:1">བདག་མེད་སྟོང་པའི་མདའ་ཡིས་བདག་འཛིན་བསད། །</s>
  </p>
  <p id="39">
    <s id="39:1">རྒྱལ་པོས་གསོལ་པ་བདག་མེད་པ་ཞེས་པ་དེ་བཤད་དུ་གསོལ།</s>
  </p>
  <p id="40">
    <s id="40:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="41">
    <s id="41:1">གང་ཟག་བདག་མེད་རྒྱལ་པོ་མཉན་པར་གྱིས། །</s>
  </p>
  <p id="42">
    <s id="42:1">གང་ཟག་ལྔ་ཕུང་རྒྱུན་ཡིན་ཅི་ཕྱིར་ན། །</s>
  </p>
  <p id="43">
    <s id="43:1">རྒྱུ་ནི་ལས་དང་ཉོན་མོངས་པས་གང་ནས། །</s>
  </p>
  <p id="44">
    <s id="44:1">འབྲས་བུ་ཕུང་པོར་ཟག་སྟེ་དེ་ཡི་བདག །</s>
  </p>
  <p id="45">
    <s id="45:1">བདག་ནི་སེམས་ཅན་སོ་སོའི་ལུས་འདི་ལ། །</s>
  </p>
  <p id="46">
    <s id="46:1">ང་དང་བདག་ཏུ་བཟུང་ནས་ཆགས་གྱུར་ཏེ། །</s>
  </p>
  <p id="47">
    <s id="47:1">བདག་ནི་ན་དང་ཤི་བཀྲེས་གྲང་གིས་དོགས། །</s>
  </p>
  <p id="48">
    <s id="48:1">བསྟོད་ན་དགའ་ཞིང་སྨད་ན་མི་དགའ་སྟེ། །</s>
  </p>
  <p id="49">
    <s id="49:1">དེ་ལ་དམིགས་ནས་མུ་སྟེགས་ལྔ་རྣམས་འཇུག །</s>
  </p>
  <p id="50">
    <s id="50:1">ང་འམ་བདག་དེ་ཡོད་པ་མ་ཡིན་ཏེ། །</s>
  </p>
  <p id="51">
    <s id="51:1">ཕུང་པོ་འདི་ལ་བརྟགས་ནས་འཁྲུལ་པ་ཡིན། །</s>
  </p>
  <p id="52">
    <s id="52:1">མིང་ནི་བདག་མ་ཡིན་ཏེ་བཏགས་པ་ཙམ། །</s>
  </p>
  <p id="53">
    <s id="53:1">ལུས་ནི་བདག་མ་ཡིན་ཏེ་ཤ་རུས་རྣམས། །</s>
  </p>
  <p id="54">
    <s id="54:1">འབྱུང་ཆེན་འདུས་པ་ཕྱི་རོལ་རྩིག་པ་འདྲ། །</s>
  </p>
  <p id="55">
    <s id="55:1">སེམས་ཀྱང་བདག་མ་ཡིན་ཏེ་དངོས་པོ་མེད། །</s>
  </p>
  <p id="56">
    <s id="56:1">ཆོས་ལ་བདག་མེད་རྒྱལ་པོ་མཉན་པར་གྱིས། །</s>
  </p>
  <p id="57">
    <s id="57:1">ཆོས་ནི་གཟུགས་སོགས་དངོས་པོ་ཐམས་ཅད་ཡིན། །</s>
  </p>
  <p id="58">
    <s id="58:1">བྱེད་པ་མེད་ལ་མཚན་ཉིད་འཛིན་ཕྱིར་རོ། ། དེ་དག་ལོག་རྟོག་མཚན་མར་བཅས་པ་དང་། །</s>
  </p>
  <p id="59">
    <s id="59:1">ལྟ་མི་འཐུན་པ་ཡིན་ཏེ་དེ་མེད་དོ། །</s>
  </p>
  <p id="60">
    <s id="60:1">ཅི་ཕྱིར་ཞེ་ན་ཕྱི་ནང་ཆོས་འདི་ལ། །</s>
  </p>
  <p id="61">
    <s id="61:1">དངོས་འདི་སྤངས་ནས་སྟོང་ཉིད་མི་བཙལ་གྱི། །</s>
  </p>
  <p id="62">
    <s id="62:1">སྣང་བ་ཉིད་ན་སྟོང་པ་ཉིད་ཡིན་ཕྱིར། །</s>
  </p>
  <p id="63">
    <s id="63:1">གཞིག་བཅོམ་མི་རྟག་ཙམ་ལ་སྟོང་མིང་གདགས། །</s>
  </p>
  <p id="64">
    <s id="64:1">སྣང་ལ་རང་བཞིན་མེད་པར་ཅིས་མངོན་ན། །</s>
  </p>
  <p id="65">
    <s id="65:1">ཡོད་མེད་དབུས་དང་གསུམ་དུ་མི་གནས་ཏེ། ། ཡོད་པར་གྲགས་པ་འཁོར་བ་མྱ་ངན་འདས། །</s>
  </p>
  <p id="66">
    <s id="66:1">འཁོར་བའི་རང་བཞིན་ཡུལ་སེམས་རྣམ་གཉིས་ཏེ། །</s>
  </p>
  <p id="67">
    <s id="67:1">ཡུལ་འདི་དངོས་པོ་མེད་པར་འདི་ལྟར་བརྟག །</s>
  </p>
  <p id="68">
    <s id="68:1">རང་སྣང་རྡུལ་བཤིག་རྡུལ་ཡང་ཆས་གཞིག་མེད། །</s>
  </p>
  <p id="69">
    <s id="69:1">དངོས་སྣང་ཐམས་ཅད་སེམས་ཡིན་རྨི་ལམ་བཞིན། །</s>
  </p>
  <p id="70">
    <s id="70:1">སེམས་ཀྱང་ཁ་དོག་དབྱིབས་སོགས་རྣམས་དང་བྲལ། །</s>
  </p>
  <p id="71">
    <s id="71:1">དེས་ན་འཁོར་བ་སྟོང་ཞིང་བདག་མེད་དོ། །</s>
  </p>
  <p id="72">
    <s id="72:1">འཁོར་བ་མེད་པས་མྱ་ངན་འདས་པའང་མེད། །</s>
  </p>
  <p id="73">
    <s id="73:1">ཡོད་པ་མ་གྲུབ་པས་ན་མེད་པའང་མེད། །</s>
  </p>
  <p id="74">
    <s id="74:1">མཐའ་གཉིས་མེད་ཕྱིར་དབུས་ཀྱང་མེད་པ་ཡིན། །</s>
  </p>
  <p id="75">
    <s id="75:1">དེ་ལྟར་རྒྱལ་པོས་བདག་མེད་བསྒོམ་བྱས་ན། །</s>
  </p>
  <p id="76">
    <s id="76:1">བདག་འཛིན་འཁོར་བ་རྩད་ནས་ཆོད་པར་འགྱུར། །</s>
  </p>
  <p id="77">
    <s id="77:1">རྒྱལ་པོས་གསོལ་པ།</s>
  </p>
  <p id="78">
    <s id="78:1">སྔ་གོང་ཡན་ཆད་དགྲ་མ་ཡིན་པ་ལ་དགྲར་བཟུང་སྟེ་བདག་ཞེ་སྡང་གིས་མནར་བར་གྱུར་ཏོ། །</s>
  </p>
  <p id="79">
    <s id="79:1">ད་ནི་བདག་གིས་ཡང་དག་པའི་དགྲ་ངོ་ཤེས་པས་དགྲ་དེ་དང་འཐབ་པའི་ཕྱིར་བདག་མེད་པ་ལ་མོས་པར་གྱུར་ལགས་སོ། །</s>
  </p>
  <p id="80">
    <s id="80:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="81">
    <s id="81:1">རྒྱལ་པོ་ཆེན་པོ་ལེགས་སོ། །</s>
  </p>
  <p id="82">
    <s id="82:1">བདག་ཏུ་འཛིན་པའི་དགྲ་ཕམ་པར་བྱས་སོ། །</s>
  </p>
  <p id="83">
    <s id="83:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།</s>
  </p>
  <p id="84">
    <s id="84:1">བད་སའི་རྒྱལ་པོ་འཆར་བྱེད་ལ་སོགས་པ་ཡི་རངས་ཏེ།</s>
  </p>
  <p id="85">
    <s id="85:1">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="86">
    <s id="86:1">བད་ས་ལའི་རྒྱལ་པོ་འཆར་བྱེད་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
    <s id="86:2">རྒྱ་གར་གྱི་མཁན་པོ་དཱ་ན་ཤཱི་ལ་དང་།བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ། །</s>
  </p>
</text>
