<?xml version='1.0' encoding='utf-8'?>
<text>
  <p id="1">
    <s id="1:1">{D1164}</s>
  </p>
  <p id="2">
    <s id="2:1">༄༅༅། །རྒྱ་གར་སྐད་དུ། པཉྩ་ཏ་ཐཱ་ག་ཏ་སྟ་བཿ། བོད་སྐད་དུ། </s>
  </p>
  <p id="3">
    <s id="3:1">དེ་བཞིན་གཤེགས་པ་ལྔ་ལ་བསྟོད་པ། །</s>
  </p>
  <p id="4">
    <s id="4:1">གསུང་གི་མངའ་བདག་ལ་ཕྱག་འཚལ་ལོ། །</s>
  </p>
  <p id="5">
    <s id="5:1">འཇིག་རྟེན་གསུམ་མགོན་ཡོན་ཏན་མཐའ་མེད་ཕ་རོལ་ཕྱིན། །</s>
  </p>
  <p id="6">
    <s id="6:1">འོ་མའི་མཚོ་ལྟར་དཀར་ཡངས་མཛེས་པའི་སྐུ་དང་ལྡན། །</s>
  </p>
  <p id="7">
    <s id="7:1">མཉམ་མེད་དེ་བཞིན་ཉིད་དངོས་སེང་གེའི་ཁྲི་ལ་བཞུགས། །</s>
  </p>
  <p id="8">
    <s id="8:1">ཐུབ་མཆོག་རྣམ་པར་སྣང་བ་དེ་ལ་ཕྱག་འཚལ་ལོ། །</s>
  </p>
  <p id="9">
    <s id="9:1">མདངས་ལྡན་ནོར་བུ་མཐོན་ཀ་ཆེན་པོ་ལྟར་འཕྲོ་བའི། །</s>
  </p>
  <p id="10">
    <s id="10:1">འོད་ཀྱིས་ཕྱོགས་རྣམས་མ་ལུས་སྣང་བར་མཛད་པ་པོ། །</s>
  </p>
  <p id="11">
    <s id="11:1">འཇིག་རྟེན་གསུམ་ན་རྨད་བྱུང་གླང་པོའི་ཁྲི་ལ་བཞུགས། །</s>
  </p>
  <p id="12">
    <s id="12:1">བསྙེངས་བྲལ་སངས་རྒྱས་མི་བསྐྱོད་དེ་ལ་རྟག་ཕྱག་འཚལ། །</s>
  </p>
  <p id="13">
    <s id="13:1">རིན་ཆེན་དབང་བསྐུར་འབྱོར་བས་འགྲོ་དོན་མཛད་ལ་མཁས། །</s>
  </p>
  <p id="14">
    <s id="14:1">བསོད་ནམས་ཚོགས་མངའ་རི་རྒྱལ་མངོན་སུམ་རྒྱུ་འདྲ་ཞིང་། །</s>
  </p>
  <p id="15">
    <s id="15:1">གསེར་གྱི་རྒྱ་མཚོ་ལྟ་བུས་རྟ་ཡི་གདན་ལ་བཞུགས། །</s>
  </p>
  <p id="16">
    <s id="16:1">ཐུབ་པ་རིན་ཆེན་འབྱུང་ལྡན་དེ་ལ་རྟག་ཕྱག་འཚལ། །</s>
  </p>
  <p id="17">
    <s id="17:1">རྨ་བྱའི་རིགས་གསལ་བརྒྱ་ཡིས་མཛེས་བྱས་སྣང་བ་ཡི། །</s>
  </p>
  <p id="18">
    <s id="18:1">འོད་ཀྱིས་ཕྱོགས་ཀུན་ཁེབས་པས་མངོན་དགའ་པདྨ་ནི། །རཱ་གའི་རི་བོ་ལྟར་མཛེས་རྨ་བྱའི་གདན་བཞུགས་པ། །</s>
  </p>
  <p id="19">
    <s id="19:1">ཐུབ་པ་དཔག་མེད་འོད་མངའ་དེ་ལ་ཕྱག་འཚལ་ལོ། །</s>
  </p>
  <p id="20">
    <s id="20:1">དམ་ཆོས་འོད་ཟེར་ཚོགས་ཀྱིས་མུན་པ་སེལ་མཛད་པའི། །</s>
  </p>
  <p id="21">
    <s id="21:1">འོད་ཀྱི་སྣང་བས་ནམ་མཁའི་ཆ་ཀུན་རྣམ་པར་འགེངས། །</s>
  </p>
  <p id="22">
    <s id="22:1">བཻ་ཌཱུཪྻ་ཡི་མཚོ་ལྟར་མཁའ་ལྡིང་གདན་ལ་བཞུགས། །</s>
  </p>
  <p id="23">
    <s id="23:1">སངས་རྒྱས་དོན་ཡོད་གྲུབ་པ་དེ་ལ་ཕྱག་འཚལ་ལོ། །</s>
  </p>
  <p id="24">
    <s id="24:1">སེང་གེ་གླང་པོ་རྟ་དང་རྨ་བྱ་མཁའ་ལྡིང་གདན་ལ་རྡོ་རྗེ་སྐྱིལ་ཀྲུང་བཞུགས། །</s>
  </p>
  <p id="25">
    <s id="25:1">སྐུ་མདོག་རིམ་བཞིན་དཀར་དང་སྔོ་དང་སེར་དང་དྲི་མེད་དམར་དང་ལྗང་གྱུར་ཅིང་། །</s>
  </p>
  <p id="26">
    <s id="26:1">བྱང་ཆུབ་མཆོག་དང་ས་རེག་མཆོག་སྦྱིན་ཏིང་འཛིན་མི་འཇིགས་སྦྱིན་པའི་ཕྱག་རྒྱས་མཚན། །</s>
  </p>
  <p id="27">
    <s id="27:1">རང་རིགས་རིན་ཆེན་ཅོད་པན་ལྡན་པའི་ཡེ་ཤེས་ལྔ་ཡི་བདག་ཉིད་དེ་ལ་འདུད། །</s>
  </p>
  <p id="28">
    <s id="28:1">དེ་བཞིན་གཤེགས་པ་ལྔའི་བསྟོད་པ་རྫོགས་སོ།། །།</s>
  </p>
  <p id="29">
    <s id="29:1">རྒྱ་གར་གྱི་མཁན་པོ་པདྨ་ཀར་ཝརྨ་དང་། ཞུ་ཆེན་གྱི་ལོ་ཙཱ་བ་དགེ་སློང་རིན་ཆེན་བཟང་པོས་བསྒྱུར་ཅིང་ཞུས་ཏེ་གཏན་ལ་ཕབ་པ།།</s>
  </p>
</text>
