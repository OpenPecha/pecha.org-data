<?xml version='1.0' encoding='utf-8'?>
<text>
  <p id="1">
    <s id="1:1">{T214}༄༅༅། །རྒྱ་གར་སྐད་དུ། རཱ་ཛ་དེ་ཤ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། རྒྱལ་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ།</s>
    <s id="1:2">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">འདི་སྐད་བདག་གིས་ཐོས་པ་དུས་གཅིག་ན།</s>
    <s id="2:2">བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཆལ་མགོན་མེད་ཟས་སྦྱིན་གྱི་ཀུན་དགའ་ར་བ་ན།</s>
  </p>
  <p id="3">
    <s id="3:1">དགེ་སློང་གི་དགེ་འདུན་ཆེན་པོ་དང་བྱང་ཆུབ་སེམས་དཔའི་དགེ་འདུན་རབ་ཏུ་མང་པོ་དང་ཐབས་ཅིག་ཏུ་བཞུགས་སོ། །</s>
  </p>
  <p id="4">
    <s id="4:1">དེའི་ཚེ་བཅོམ་ལྡན་འདས་ཀྱིས་འཁོར་རྣམས་ལ་བཀའ་སྩལ་པ།</s>
  </p>
  <p id="5">
    <s id="5:1">དེ་རིང་རྒྱལ་པོ་གཟུགས་ཅན་སྙིང་པོ་གདུལ་བར་བྱ་བའི་དུས་ལ་བབ་ཀྱིས་ཡུལ་མ་ག་དྷཱར་འགྲོ་བར་བྱའོ་ཞེས་གསུངས་ནས།</s>
  </p>
  <p id="6">
    <s id="6:1">འཁོར་དང་བཅས་པ་ངང་པའི་རྒྱལ་པོ་ལྟར་ནམ་མཁའ་ལ་ལྡིངས་ཏེ་གཤེགས་པ་</s>
    <s id="6:2">བློན་པོ་ཟླ་བ་བཟང་པོས་མཐོང་ནས་རྒྱལ་པོ་ལ་སྨྲས་པ།</s>
  </p>
  <p id="7">
    <s id="7:1">ལྷ་ལགས་སངས་རྒྱས་འཁོར་དང་བཅས་པ་འོ་སྐོལ་གྱི་ཡུལ་དུ་བྱོན་པས་</s>
    <s id="7:2">གྲོང་ཁྱེར་བརྒྱན་པ་དང་བསྙེན་བཀུར་བྱ་བར་རིགས་སོ། །</s>
  </p>
  <p id="8">
    <s id="8:1">རྒྱལ་པོས་སྨྲས་པ།</s>
    <s id="8:2">འཛམ་བུའི་གླིང་ན་ང་ལས་ཆེ་བ་མེད་པར་སུ་ལ་བསྙེན་བཀུར་བྱེད་ཅེས་སླར་ཉིད་དུ་དྲེགས་པར་གྱུར་ཏོ། །</s>
  </p>
  <p id="9">
    <s id="9:1">དེ་ནས་རྒྱལ་པོ་གཟུགས་ཅན་སྙིང་པོའི་ཕོ་བྲང་གི་སྒོར་གདན་བཤམས་པ་ལ་བཅོམ་ལྡན་འདས་འཁོར་དང་བཅས་པ་བཞུགས་སོ། །</s>
  </p>
  <p id="10">
    <s id="10:1">དེ་ལྟར་བཞུགས་པར་ཤེས་ནས་རྒྱལ་པོས་གྱད་ཆེན་པོའི་འདེགས་པ་ཞེས་བྱ་བ་རྦད་དེ་རྡོ་ཤིན་ཏུ་ཆེ་བ་བཅོམ་ལྡན་འདས་ལ་འཕངས་སོ། །</s>
  </p>
  <p id="11">
    <s id="11:1">རྡོ་དེ་ནམ་མཁའ་ལ་ལྡིང་ཞིང་དེ་ལས་སྒྲ་འདི་སྐད་ཅེས་གྲག་གོ། །</s>
  </p>
  <p id="12">
    <s id="12:1">ཀྱེ་མ་འདུས་བྱས་རྟག་པ་མེད། །</s>
  </p>
  <p id="13">
    <s id="13:1">སྐྱེ་ཞིང་འགོག་པའི་ཆོས་ཅན་ཡིན། །</s>
  </p>
  <p id="14">
    <s id="14:1">སྐྱེ་བ་ཡོད་ན་འཆི་བ་ཡོད། །</s>
  </p>
  <p id="15">
    <s id="15:1">འདུ་བ་ཡོད་ན་འབྲལ་བ་ཡོད། །</s>
  </p>
  <p id="16">
    <s id="16:1">བསགས་པ་ཡོད་ན་འཛད་པ་ཡོད། །</s>
  </p>
  <p id="17">
    <s id="17:1">ལང་ཚོའི་མདོག་ཀྱང་ནད་ཀྱིས་འཕྲོག །</s>
  </p>
  <p id="18">
    <s id="18:1">འཚོ་བའི་ཚེ་ཡང་འཆི་བས་འཕྲོག །</s>
  </p>
  <p id="19">
    <s id="19:1">ཆགས་པར་གྱུར་ན་སྡུག་བསྔལ་འཕེལ། །</s>
  </p>
  <p id="20">
    <s id="20:1">སྐྱོ་བར་བྱས་ན་ཐར་བར་འགྱུར། །</s>
  </p>
  <p id="21">
    <s id="21:1">ཞེས་པ་དེ་རྒྱལ་པོ་གཟུགས་ཅན་སྙིང་པོས་ཐོས་པས་མོས་པར་གྱུར་ཏེ་ཐད་དུ་སོང་ནས་ཐལ་མོ་སྦྱར་ཏེ་འཁོད་པ་ལ་བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="22">
    <s id="22:1">རྒྱལ་པོ་ཆེན་པོ་ཆོས་ལ་མོས་པར་བྱ།</s>
  </p>
  <p id="23">
    <s id="23:1">ཁོང་དུ་ཆུད་པར་བྱ།</s>
  </p>
  <p id="24">
    <s id="24:1">བསྒོ་བར་བྱ། ཡིད་འབྱུང་བར་བྱའོ། །</s>
  </p>
  <p id="25">
    <s id="25:1">རྒྱལ་པོས་གསོལ་པ།</s>
  </p>
  <p id="26">
    <s id="26:1">བཅོམ་ལྡན་འདས་གང་ལ་སྐྱོ་བར་བགྱི། ཡིད་འབྱུང་བར་བགྱི།</s>
  </p>
  <p id="27">
    <s id="27:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="28">
    <s id="28:1">འཁོར་བ་ལས་སྐྱོ་ཞིང་ཡིད་འབྱུང་བར་བྱའོ། །</s>
  </p>
  <p id="29">
    <s id="29:1">རྒྱལ་པོས་གསོལ་པ།</s>
  </p>
  <p id="30">
    <s id="30:1">ཅིའི་ཕྱིར་འཁོར་བ་ལས་སྐྱོ་ཞིང་ཡིད་འབྱུང་བར་བགྱི།</s>
  </p>
  <p id="31">
    <s id="31:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="32">
    <s id="32:1">འཁོར་བ་འདི་མི་རྟག་པ་དང་།</s>
  </p>
  <p id="33">
    <s id="33:1">སྡུག་བསྔལ་བའི་ཕྱིར་རོ། །</s>
  </p>
  <p id="34">
    <s id="34:1">རྒྱལ་པོས་གསོལ་པ།</s>
  </p>
  <p id="35">
    <s id="35:1">བཅོམ་ལྡན་འདས་འཁོར་བ་འདི་ཇི་སྐད་མི་རྟག་པ་ལགས།</s>
  </p>
  <p id="36">
    <s id="36:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="37">
    <s id="37:1">སྣོད་ཀྱི་འཇིག་རྟེན་འདི་ཡང་མི་རྟག་ལ།</s>
  </p>
  <p id="38">
    <s id="38:1">བཅུད་ཀྱི་སེམས་ཅན་ཡང་མི་རྟག་གོ། །</s>
  </p>
  <p id="39">
    <s id="39:1">རྒྱལ་པོས་གསོལ་པ།</s>
  </p>
  <p id="40">
    <s id="40:1">སྣོད་ཀྱི་འཇིག་རྟེན་ཇི་ལྟར་མི་རྟག་པ་ལགས།</s>
  </p>
  <p id="41">
    <s id="41:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="42">
    <s id="42:1">སྣོད་ཀྱི་འཇིག་རྟེན་རི་རབ་གླིང་ཁམས་ཀྱང་། ། འཇིག་པའི་དུས་ཚེ་བསྐལ་པའི་མེ་བྱུང་ནས། །</s>
  </p>
  <p id="43">
    <s id="43:1">ཐལ་བའི་ལྷག་མ་ཙམ་ཡང་མ་ལུས་སོ། །</s>
  </p>
  <p id="44">
    <s id="44:1">ཆུ་དང་རླུང་གིས་འཇིག་པ་དེ་བཞིན་ནོ། །</s>
  </p>
  <p id="45">
    <s id="45:1">གཞན་ཡང་དབྱར་དྲོད་སྐྱེ་ལ་དགུན་གྲང་སྐམ། །</s>
  </p>
  <p id="46">
    <s id="46:1">ལོ་ལེགས་ལོ་ཉེས་ཐན་ཞོད་ངེས་པ་མེད། །</s>
  </p>
  <p id="47">
    <s id="47:1">ལོ་ཟླ་འདས་ཤིང་འཇིག་པའི་དུས་དང་ཉེ། །</s>
  </p>
  <p id="48">
    <s id="48:1">དེ་ལ་སོགས་ཏེ་མི་རྟག་མངོན་སུམ་ནི། །</s>
  </p>
  <p id="49">
    <s id="49:1">རྟག་པ་ཡིན་ན་ཅི་ཕྱིར་འགྱུར་ཞིང་འགྲོ། །</s>
  </p>
  <p id="50">
    <s id="50:1">རྒྱལ་པོས་གསོལ་པ།</s>
  </p>
  <p id="51">
    <s id="51:1">བཅུད་ཀྱི་སེམས་ཅན་ཇི་ལྟར་མི་རྟག་པ་ལགས།</s>
  </p>
  <p id="52">
    <s id="52:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="53">
    <s id="53:1">བཅུད་ཀྱི་སེམས་ཅན་ཚེ་འདི་ཉིད་ལ་ཡང་། །</s>
  </p>
  <p id="54">
    <s id="54:1">ཉིན་ཞག་ལོ་ཟླ་རིམ་གྱིས་གཅོད་བྱེད་པས། །</s>
  </p>
  <p id="55">
    <s id="55:1">ཉིན་ཞག་འདས་ཤིང་འཆི་དང་ཕར་ཕར་ཉེ། །</s>
  </p>
  <p id="56">
    <s id="56:1">མི་ཤིར་འདོད་ཀྱང་རང་ལ་རང་དབང་མེད། །</s>
  </p>
  <p id="57">
    <s id="57:1">སྐྱེ་རྒ་ན་འཆི་རང་ཐག་རི་མོ་འདྲ། །</s>
  </p>
  <p id="58">
    <s id="58:1">འཆི་བདག་བདུད་ནི་སོ་བྱ་ཉ་སྡོད་འདྲ། །</s>
  </p>
  <p id="59">
    <s id="59:1">འཆི་བའི་རྐྱེན་ནི་བསམ་གྱིས་མི་ཁྱབ་སྟེ། །</s>
  </p>
  <p id="60">
    <s id="60:1">འཆི་རྐྱེན་མ་སོང་དངོས་པོ་གང་ཡང་མེད། །</s>
  </p>
  <p id="61">
    <s id="61:1">ལུས་འདི་ཟས་ཀྱིས་འཚོ་ཡང་བརྣངས་ནས་འཆི། །</s>
  </p>
  <p id="62">
    <s id="62:1">འཇིག་རྟེན་འདི་ན་ཆེ་ཆུང་ཕྱུག་དབུལ་ཀུན། །</s>
  </p>
  <p id="63">
    <s id="63:1">འཆི་བདག་དབང་དུ་མི་འགྱུར་གང་ཡང་མེད། །</s>
  </p>
  <p id="64">
    <s id="64:1">སྔ་མ་ཤི་བའི་མི་རྣམས་ཀུན་གྱིས་ཀྱང་། །</s>
  </p>
  <p id="65">
    <s id="65:1">རྟག་ཏུ་རེ་ནས་བུ་དང་ནོར་བསགས་ཀྱང་། །</s>
  </p>
  <p id="66">
    <s id="66:1">བུ་ནོར་ཕྱིར་ལུས་བདག་ལ་ཕན་པ་མེད། །</s>
  </p>
  <p id="67">
    <s id="67:1">རང་གི་དགེ་སྡིག་གཉིས་དང་འགྲོགས་ཏེ་འཆི། །</s>
  </p>
  <p id="68">
    <s id="68:1">ད་ལྟར་རང་གི་གནས་པའི་རིང་འདི་ལའང་། །</s>
  </p>
  <p id="69">
    <s id="69:1">དགའ་བཤེས་གཉེན་འདུན་མཛའ་དང་མི་མཛའ་དང་། །</s>
  </p>
  <p id="70">
    <s id="70:1">ན་ཚོད་འཐུན་དང་རྒན་གཞོན་ཇི་སྙེད་ཅིག །</s>
  </p>
  <p id="71">
    <s id="71:1">ཤི་བ་མཐོང་ཞིང་ཐོས་པ་མ་ཡིན་ནམ། །</s>
  </p>
  <p id="72">
    <s id="72:1">ས་སྟེང་གནས་པའི་སེམས་ཅན་འདི་ཀུན་ཡང་། །</s>
  </p>
  <p id="73">
    <s id="73:1">ལོ་བརྒྱ་ཚུན་ཆད་སྡོད་ཀྱང་མ་ལུས་འཆི། །</s>
  </p>
  <p id="74">
    <s id="74:1">དེ་བས་རང་རེའང་འཆི་བའི་ཆོས་ཅན་ཡིན། །</s>
  </p>
  <p id="75">
    <s id="75:1">དེང་འཆི་སང་འཆི་སུས་ཀྱང་མི་ཤེས་ཏེ། །</s>
  </p>
  <p id="76">
    <s id="76:1">ཚོད་འཛིན་པ་ཡང་མི་འཇིགས་སྦྱིན་མེད་པས།</s>
  </p>
  <p id="77">
    <s id="77:1">སང་ཕོད་དེང་སང་བདག་ཉིད་ཇི་ལྟར་འགྱུར། །</s>
  </p>
  <p id="78">
    <s id="78:1">འཆི་བའི་ཚེ་ན་ཕ་མ་བུ་ཚ་དང་། །</s>
  </p>
  <p id="79">
    <s id="79:1">ཕུ་ནུ་མཛའ་བཤེས་བྲན་ཁོལ་ནོར་ཀུན་ཀྱང་། །</s>
  </p>
  <p id="80">
    <s id="80:1">བདག་ཉིད་འཆི་བའི་ཕྱི་ན་འོང་མེད་པས། །</s>
  </p>
  <p id="81">
    <s id="81:1">སྡུག་བསྔལ་སྐལ་ལེན་འགའ་ཡང་ཡོད་མ་ཡིན། །</s>
  </p>
  <p id="82">
    <s id="82:1">དེ་བས་སྐྱེས་ཀྱང་བདག་ཉིད་གཅིག་པུ་སྐྱེས།</s>
  </p>
  <p id="83">
    <s id="83:1">ཐ་མ་འཆི་ཡང་བདག་ཉིད་གཅིག་པུ་འཆི། །</s>
  </p>
  <p id="84">
    <s id="84:1">སྐད་ཅིག་ཚེ་ལས་འཐུན་པ་ཉེ་གཞི་རྣམས། །</s>
  </p>
  <p id="85">
    <s id="85:1">འགྲོན་པོ་གནས་འཐུན་ཙམ་སྟེ་སོ་སོར་འགྲོ། །</s>
  </p>
  <p id="86">
    <s id="86:1">སྐད་ཅིག་ཙམ་ཡང་འབྲལ་བར་མི་ཕོད་པའི། །</s>
  </p>
  <p id="87">
    <s id="87:1">གཉེན་དང་ནོར་རྫས་ཡུལ་མཁར་ཀུན་བོར་ནས། །</s>
  </p>
  <p id="88">
    <s id="88:1">བདག་ཉིད་གཅིག་པུ་འཇིགས་པའི་ལམ་དུ་འགྲོ། །</s>
  </p>
  <p id="89">
    <s id="89:1">ཇི་ཙམ་སྡིག་དང་བསྡོས་ནས་ནོར་བསགས་ཀྱང་།</s>
  </p>
  <p id="90">
    <s id="90:1">སྡིག་པའི་རྣམ་སྨིན་རྨོངས་པ་བདག་ཉིད་འཁུར། །</s>
  </p>
  <p id="91">
    <s id="91:1">བསགས་པའི་ནོར་ནི་ཁོང་དག་བུ་ཚས་འཁྱེར། །</s>
  </p>
  <p id="92">
    <s id="92:1">དེ་ཕྱིར་བསགས་པའི་ནོར་གྱིས་ཅི་ཞིག་ཕན། །</s>
  </p>
  <p id="93">
    <s id="93:1">བདག་ལ་ཤིན་ཏུ་ཕངས་པའི་ལུས་འདི་ཡང་། །</s>
  </p>
  <p id="94">
    <s id="94:1">ཤི་བའི་དུས་སུ་རྫ་ཞིག་བཞིན་དུ་འབོར། །</s>
  </p>
  <p id="95">
    <s id="95:1">ལྷན་ཅིག་སྐྱེས་པའི་ཤ་རུས་གཉིས་ཀྱང་འབྱེ། །</s>
  </p>
  <p id="96">
    <s id="96:1">དབང་མེད་བདག་ཉིད་གཅིག་པུ་འཁྱམས་ནས་ནི། །</s>
  </p>
  <p id="97">
    <s id="97:1">ལས་ཀྱི་དབང་གིས་གང་དུ་སྐྱེས་གྱུར་ན། །</s>
  </p>
  <p id="98">
    <s id="98:1">དེ་བས་ལུས་ཀྱི་ཕྱིར་ནི་སྡིག་མི་བྱ། །</s>
  </p>
  <p id="99">
    <s id="99:1">ལུས་འདི་ས་གཏིང་འགྲོ་སྟེ་ཆོག་མི་ཤེས། །</s>
  </p>
  <p id="100">
    <s id="100:1">མི་གཙང་ལས་བྱུང་མི་གཙང་ཕུང་པོ་ཡིན། །</s>
  </p>
  <p id="101">
    <s id="101:1">ན་རྒ་འཆི་སོགས་སྡུག་བསྔལ་ཀུན་གྱི་གནས། །</s>
  </p>
  <p id="102">
    <s id="102:1">ཤི་ནས་ལུས་བོར་ས་ཡི་ཕྱོགས་ཙམ་བཙོག །</s>
  </p>
  <p id="103">
    <s id="103:1">བྱ་དང་ཁྱི་སྤྱང་ལ་སོགས་རྣམས་ཀྱིས་ཟ། །</s>
  </p>
  <p id="104">
    <s id="104:1">བསྙེན་བཀུར་འབད་ཀྱང་འཆི་བདག་སྲིན་པོས་འཕྲོག །</s>
  </p>
  <p id="105">
    <s id="105:1">མཁས་པས་སྨོད་ཅིང་བླུན་པོ་ཆགས་པའི་གནས། །</s>
  </p>
  <p id="106">
    <s id="106:1">དེ་བས་མཁས་པ་ལུས་ལ་སུ་ཞིག་ཆགས། །</s>
  </p>
  <p id="107">
    <s id="107:1">ལུས་ཀྱི་ཕྱིར་ནི་ཡ་ངར་འཇུག་མི་བྱ། །</s>
  </p>
  <p id="108">
    <s id="108:1">འདི་ལ་གླ་རྔན་གོས་ཟས་བྱིན་ནས་སུ། །</s>
  </p>
  <p id="109">
    <s id="109:1">ཡུན་གྱི་ཕན་ཕྱིར་བསོད་ནམས་སོག་ཏུ་གཞུག །</s>
  </p>
  <p id="110">
    <s id="110:1">བདག་གི་གྲོགས་ནི་དགེ་སྡིག་གཉིས་ལས་མེད། །</s>
  </p>
  <p id="111">
    <s id="111:1">དེ་ཡང་དགེ་བ་མཐོ་རིས་ཐར་པའི་རྒྱུ། །</s>
  </p>
  <p id="112">
    <s id="112:1">སྡིག་པ་ངན་སོང་སྡུག་བསྔལ་འབྱུང་བའི་རྒྱུ། །</s>
  </p>
  <p id="113">
    <s id="113:1">མ་ཤི་བར་དུའང་ལུས་ནི་མི་རྟག་སྟེ། །</s>
  </p>
  <p id="114">
    <s id="114:1">བུ་ཆུང་བྱིས་པ་གཞོན་ནུ་ཉིད་དུ་འགྱུར། །</s>
  </p>
  <p id="115">
    <s id="115:1">དེ་ནས་དར་ལ་བབ་དང་དར་ཡོལ་དང་། །</s>
  </p>
  <p id="116">
    <s id="116:1">རྒས་པར་གྱུར་ཏེ་ལུས་འདི་རྟག་ན་ནི། །</s>
  </p>
  <p id="117">
    <s id="117:1">གནས་སྐབས་དེ་སྙེད་ཅིག་ནི་ཅིས་ཏེ་འགྱུར། །</s>
  </p>
  <p id="118">
    <s id="118:1">ལོངས་སྤྱོད་བདེ་སྡུག་རྣམས་ཀྱང་མི་རྟག་སྟེ། །</s>
  </p>
  <p id="119">
    <s id="119:1">བཙན་ཕྱུག་འཛོམ་པ་སྡུག་ཕོངས་ཅན་དུ་འགྱུར། །</s>
  </p>
  <p id="120">
    <s id="120:1">སྡུག་ཕོངས་ཅན་ཡང་བཙན་ཕྱུག་འཛོམ་པར་འགྱུར། །</s>
  </p>
  <p id="121">
    <s id="121:1">ལང་ཚོ་ལོངས་སྤྱོད་ན་རྒ་འཆི་བས་འཇོམས། །</s>
  </p>
  <p id="122">
    <s id="122:1">འཇིག་རྟེན་ཆོས་འདི་ཐམས་ཅད་མི་རྟག་གོ། །</s>
  </p>
  <p id="123">
    <s id="123:1">རྒྱལ་པོ་གཟུགས་ཅན་སྙིང་པོས་གསོལ་པ།</s>
  </p>
  <p id="124">
    <s id="124:1">བཅོམ་ལྡན་འདས་འཁོར་བ་པ་འདིའི་སྡུག་བསྔལ་ཇི་ལྟ་བུ་ལགས།</s>
  </p>
  <p id="125">
    <s id="125:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="126">
    <s id="126:1">འཁོར་བ་པ་ལ་ནམ་ཡང་བདེ་བ་མེད། །</s>
  </p>
  <p id="127">
    <s id="127:1">བྱས་པ་ཐམས་ཅད་དོན་མེད་སྡུག་བསྔལ་རྒྱུ། །</s>
  </p>
  <p id="128">
    <s id="128:1">སྡུག་བསྔལ་གཙོ་བོ་སྐྱེ་རྒ་ན་འཆི་བཞི། །</s>
  </p>
  <p id="129">
    <s id="129:1">དམྱལ་བར་སྐྱེས་ན་སྡུག་བསྔལ་འདི་འདྲའོ། །</s>
  </p>
  <p id="130">
    <s id="130:1">དམྱལ་སྲུངས་དང་ནི་དམྱལ་བའི་མེ་མཐོང་ནས། །</s>
  </p>
  <p id="131">
    <s id="131:1">ཤིན་ཏུ་སྐྲག་དངངས་ཆོ་ངེས་ཆེར་འདེབས་ཤིང་། །</s>
  </p>
  <p id="132">
    <s id="132:1">རང་ལ་རྔན་འགྲང་སྔོན་གྱི་སྡིག་པ་ལ། །</s>
  </p>
  <p id="133">
    <s id="133:1">ཤིན་ཏུ་འགྱོད་ཀྱང་ཕན་པ་ཅི་ཡང་མེད། །</s>
  </p>
  <p id="134">
    <s id="134:1">ལུས་འདི་ཤིན་ཏུ་ཆེ་ལ་གཞོན་ཤ་ཅན། །</s>
  </p>
  <p id="135">
    <s id="135:1">ཚོར་བ་ཆེ་ཞིང་དྲག་པོའི་ལུས་ཐོབ་ནས། །</s>
  </p>
  <p id="136">
    <s id="136:1">ཁ་ཅིག་རང་ལུས་མེ་ཡི་ཕུང་པོར་འབར། །</s>
  </p>
  <p id="137">
    <s id="137:1">ཁ་ཅིག་ལྕགས་མཁར་ཁང་པ་སྦྲུམ་མར་རྡུང་། །</s>
  </p>
  <p id="138">
    <s id="138:1">འགྲེ་ལྡོག་བྱེད་ཅིང་ཕྱོགས་ནི་ཀུན་ནས་སྲེག །</s>
  </p>
  <p id="139">
    <s id="139:1">ཁ་ཅིག་ལྕགས་ལས་བྱས་པའི་སྣོད་ཆེན་དུ། །</s>
  </p>
  <p id="140">
    <s id="140:1">སྤྱི་ཚུགས་འབྲུ་ཉུངས་ཆུ་ཁོལ་ཐུག་བཞིན་འཚེད། །</s>
  </p>
  <p id="141">
    <s id="141:1">ཁ་ཅིག་སོག་ལེས་འདྲ་ཞིང་གཏུན་ལ་རྡུང་། །</s>
  </p>
  <p id="142">
    <s id="142:1">ཁ་ཅིག་གནས་དང་ཁང་པར་སྲུང་ཞིང་སྲེག །</s>
  </p>
  <p id="143">
    <s id="143:1">མེ་མ་མུར་དང་ཐལ་ཚན་ཆུ་ལ་སོགས། །</s>
  </p>
  <p id="144">
    <s id="144:1">སྡུག་བསྔལ་མང་པོ་བསམ་གྱིས་མི་ཁྱབ་བོ། །</s>
  </p>
  <p id="145">
    <s id="145:1">མི་ཡི་ལོ་ནི་འབུམ་དང་བརྒྱད་ཁྲི་ལ། ། དམྱལ་བ་ཁ་ཅིག་ན་ནི་ཉིན་ཞག་གཅིག །</s>
  </p>
  <p id="146">
    <s id="146:1">དེ་ལ་སོགས་པ་བསྐལ་པའི་བར་དུ་གནས། །</s>
  </p>
  <p id="147">
    <s id="147:1">ཤི་བར་དགའ་ཡང་འཆིར་ནི་མི་བཏུབ་བོ། །</s>
  </p>
  <p id="148">
    <s id="148:1">ལས་མ་ཟད་པ་ཁ་ཅིག་འཇིག་ཆགས་ཚེ། །</s>
  </p>
  <p id="149">
    <s id="149:1">འཇིག་རྟེན་བརྒྱུད་ཅིང་འཇིག་ཆགས་མེད་པར་སྐྱེ། །</s>
  </p>
  <p id="150">
    <s id="150:1">ཡི་དགས་སྐྱེས་པ་བཀྲེས་དང་སྐོམ་པས་གདུངས། །</s>
  </p>
  <p id="151">
    <s id="151:1">མགོ་བོ་རི་ཙམ་ཁ་ནི་ཁབ་མིག་ཙམ། །</s>
  </p>
  <p id="152">
    <s id="152:1">སྐེ་རྩ་རབ་ཕྲ་གསུས་པ་ཡུལ་ལྗོངས་ཙམ། །</s>
  </p>
  <p id="153">
    <s id="153:1">བཟའ་བཏུང་མཐོང་ཡང་གཞན་གྱིས་བསྲུངས་པ་དང་། །</s>
  </p>
  <p id="154">
    <s id="154:1">རྣག་ཁྲག་ངན་སྐྱུགས་ལ་སོགས་གཞན་དུ་མཐོང་། །</s>
  </p>
  <p id="155">
    <s id="155:1">ཁ་ཅིག་ཟོས་ཀྱང་ཁྲོ་ཆུ་ཁོལ་མར་འགྲོ། །</s>
  </p>
  <p id="156">
    <s id="156:1">བྱོལ་སོང་སྐྱེས་ན་གཅིག་ལ་གཅིག་ཟ་དང་། །</s>
  </p>
  <p id="157">
    <s id="157:1">རང་ལ་དབང་མེད་བཀོལ་བཏགས་རྡེག་འཚོག་དང་། །</s>
  </p>
  <p id="158">
    <s id="158:1">གཞན་གྱིས་གསོད་སོགས་གཏི་མུག་རྨོངས་པས་སྡུག །</s>
  </p>
  <p id="159">
    <s id="159:1">མིར་སྐྱེས་ན་ཡང་མངལ་ན་གནས་པའི་ཚེ། །</s>
  </p>
  <p id="160">
    <s id="160:1">མ་ནི་འགྲངས་ཚེ་བྲག་བར་བཙིར་བ་འདྲ། །</s>
  </p>
  <p id="161">
    <s id="161:1">བཀྲེས་པའི་ཚེ་ན་སྤྱང་ལ་བཏང་བ་སྙམ། །</s>
  </p>
  <p id="162">
    <s id="162:1">དྲག་ཤུལ་བྱེད་ཚེ་གཏུན་ལ་རྡུང་བ་སྙམ། །</s>
  </p>
  <p id="163">
    <s id="163:1">བཙས་པའི་ཚེ་ན་པགས་པ་བཤུས་ནས་ནི། །</s>
  </p>
  <p id="164">
    <s id="164:1">རྩིག་པའི་ལོགས་ལ་དྲུད་པ་བས་ཀྱང་རྩུབ། །</s>
  </p>
  <p id="165">
    <s id="165:1">ཚ་འབྲུམ་བཀྲེས་སྐོམ་རྐང་ལག་ན་ནས་སྡུག །</s>
  </p>
  <p id="166">
    <s id="166:1">ཆེར་སྐྱེས་ན་ཡང་སོ་ནམ་བྲེལ་ཕོངས་དང་། །</s>
  </p>
  <p id="167">
    <s id="167:1">ཉེ་དུ་བྲལ་དང་དགྲས་བཅོམ་བུ་ལོན་དང་། །</s>
  </p>
  <p id="168">
    <s id="168:1">བཀྲེས་སྐོམ་ཚ་གྲང་དོན་ལ་སོགས་པས་སྡུག །</s>
  </p>
  <p id="169">
    <s id="169:1">ཕོངས་པ་རྣམས་ནི་བཙལ་ཐབས་མེད་ནས་སྡུག །</s>
  </p>
  <p id="170">
    <s id="170:1">ཡོད་པ་རྣམས་ཀྱང་འཚོ་སྐྱོང་མེལ་ཚེས་སྡུག །</s>
  </p>
  <p id="171">
    <s id="171:1">ཞིང་རྨོ་ཚོང་བྱེད་འདུ་བྱེད་ལས་ཀྱི་སྡུག །</s>
  </p>
  <p id="172">
    <s id="172:1">དེ་ལ་སོགས་པའི་སྡུག་བསྔལ་བསམ་མི་ཁྱབ། །</s>
  </p>
  <p id="173">
    <s id="173:1">སྡུག་བསྔལ་གཞི་ནི་ཕལ་ཆེར་ལྟོ་རྒྱབ་གཉིས། །</s>
  </p>
  <p id="174">
    <s id="174:1">འཇིག་རྟེན་འདི་ཡི་བདེ་བའི་ལོངས་སྤྱོད་ཀྱང་། །</s>
  </p>
  <p id="175">
    <s id="175:1">ཕལ་ཆེར་ཕྱི་མའི་ངན་སོང་སྡུག་བསྔལ་རྒྱུ། །</s>
  </p>
  <p id="176">
    <s id="176:1">ལྷ་མིན་སྐྱེས་ན་ང་རྒྱལ་ཕྲག་དོག་དང་། །</s>
  </p>
  <p id="177">
    <s id="177:1">ཁྲོ་གཏུམ་འཐབ་རྩོད་ལ་སོགས་དབང་གིས་སྡུག །</s>
  </p>
  <p id="178">
    <s id="178:1">ལྷར་སྐྱེས་ཀྱང་ནི་འཆི་འཕོ་ལྟུང་བ་དང་། །</s>
  </p>
  <p id="179">
    <s id="179:1">འཆི་ལྟས་ལྔ་དང་འདུ་བྱེད་དབང་གིས་སྡུག །</s>
  </p>
  <p id="180">
    <s id="180:1">རྒས་པ་ཡང་ནི་འདི་ལྟར་སྡུག་བསྔལ་ཏེ། །</s>
  </p>
  <p id="181">
    <s id="181:1">མགོ་དཀར་གཉེར་འདུས་གཞན་གྱིས་མཐོང་མི་མོས། །</s>
  </p>
  <p id="182">
    <s id="182:1">ཁ་སྣ་ཆུ་འཛག་རྐང་ལག་ཀུན་ཀྱང་འདར། །</s>
  </p>
  <p id="183">
    <s id="183:1">སེམས་ཀྱིས་དྲན་ཡང་ལུས་ལ་ཉམ་སྟོབས་མེད། །</s>
  </p>
  <p id="184">
    <s id="184:1">བུ་ཚ་ཀུན་ཀྱང་ཤི་ན་རུང་སྙམ་སེམས། །</s>
  </p>
  <p id="185">
    <s id="185:1">ཞལ་ཏ་བྱས་ཀྱང་མི་ཉན་དབང་ཡང་ཤོར། །</s>
  </p>
  <p id="186">
    <s id="186:1">ཁ་ཅིག་སྲིན་རྒན་ཤི་འཕྱིས་ཞེས་ཀྱང་ཟེར། །</s>
  </p>
  <p id="187">
    <s id="187:1">ཁ་ཅིག་བེར་དབྱུག་ཐོགས་ནས་རྡུང་བར་བྱེད། །</s>
  </p>
  <p id="188">
    <s id="188:1">དེ་ལྟར་མཐོང་ཐོས་ཤིར་འདོད་ཤིར་མ་བཏུབ། །</s>
  </p>
  <p id="189">
    <s id="189:1">ན་བ་རྣམས་ནི་འདི་ལྟར་སྡུག་བསྔལ་ཏེ། །</s>
  </p>
  <p id="190">
    <s id="190:1">ལུས་ཀྱི་འབྱུང་ཆེན་བཞི་ནི་མ་སྙོམས་པས། །</s>
  </p>
  <p id="191">
    <s id="191:1">རླུང་མཁྲིས་བད་ཀན་འདུས་པས་ལུས་གདུངས་ཏེ། །</s>
  </p>
  <p id="192">
    <s id="192:1">ལོངས་སྤྱོད་མཐོང་ཡང་འདི་ལ་འདོད་པ་མེད། །</s>
  </p>
  <p id="193">
    <s id="193:1">ལུས་ཀྱི་ཉམ་སྟོབས་ཤོར་བས་ལྡང་མི་ནུས། །</s>
  </p>
  <p id="194">
    <s id="194:1">མཛེས་པའི་གཟི་མདངས་ཤོར་བས་ཡི་དགས་འདྲ། །</s>
  </p>
  <p id="195">
    <s id="195:1">འཆི་བ་རྣམས་ཀྱང་འདི་ལྟར་སྡུག་བསྔལ་ཏེ། །</s>
  </p>
  <p id="196">
    <s id="196:1">གཉེན་བཤེས་ཚོགས་ཀྱིས་ཆོ་ངེ་འདེབས་བྱེད་ཀྱང་། །</s>
  </p>
  <p id="197">
    <s id="197:1">དེ་ལ་ཉན་ལྟ་བསམ་པའི་ཡུལ་མེད་དེ། །</s>
  </p>
  <p id="198">
    <s id="198:1">གནད་གཅོད་པ་ནི་མཚོན་ཆས་གཏུབ་པ་འདྲ། །</s>
  </p>
  <p id="199">
    <s id="199:1">མཛའ་དང་མི་མཛའི་དོན་དུ་སྔར་བྱས་པའི། །</s>
  </p>
  <p id="200">
    <s id="200:1">དགེ་སྡིག་ལས་ནི་རྨི་ལམ་ཡུལ་བཞིན་སྣང་། །</s>
  </p>
  <p id="201">
    <s id="201:1">གཤིན་རྗེའི་ཕོ་ཉ་ཤིན་ཏུ་འཇིགས་པས་བསྐོར། །</s>
  </p>
  <p id="202">
    <s id="202:1">བྲེད་ཤ་ཐོན་ནས་ཀུན་ཏུ་བལྟས་བྱས་ཀྱང་། །</s>
  </p>
  <p id="203">
    <s id="203:1">མགོན་སྐྱབས་བྱེད་པ་སུ་ཡང་མ་མཐོང་ནས། །</s>
  </p>
  <p id="204">
    <s id="204:1">ཤིན་ཏུ་འཇིགས་བཞིན་ཀུན་ཏུ་ཡི་མུག་སྟེ། །</s>
  </p>
  <p id="205">
    <s id="205:1">བདག་ཉིད་གར་འགྲོ་གཏོལ་མེད་བར་དོ་འབྱུང་། །</s>
  </p>
  <p id="206">
    <s id="206:1">མི་རྟག་སྡུག་བསྔལ་མི་ཟད་ཡུན་རིང་འདི། །</s>
  </p>
  <p id="207">
    <s id="207:1">ཐོག་མ་མེད་ནས་ད་ལྟའི་བར་དུ་ཡང་། །</s>
  </p>
  <p id="208">
    <s id="208:1">འཕགས་ལམ་མ་ཐོབ་བར་དུ་རྟག་ཏུ་གདུང་། །</s>
  </p>
  <p id="209">
    <s id="209:1">རྒྱལ་པོས་གསོལ་པ།</s>
  </p>
  <p id="210">
    <s id="210:1">བཅོམ་ལྡན་འདས་འཁོར་བ་འདི་ཤིན་ཏུ་སྡུག་བསྔལ་བ་ལགས་ན་བདེ་ལེགས་དང་ལྡན་པ་གང་ལགས།</s>
  </p>
  <p id="211">
    <s id="211:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="212">
    <s id="212:1">མྱ་ངན་ལས་འདས་པ་ནི་བདེ་ལེགས་ཕུན་སུམ་ཚོགས་པ་ཡིན་ནོ། །</s>
  </p>
  <p id="213">
    <s id="213:1">རྒྱལ་པོས་གསོལ་པ།</s>
    <s id="213:2">ཇི་ལྟར་བདེ་ལེགས་ཕུན་སུམ་ཚོགས་པ་ལགས།</s>
  </p>
  <p id="214">
    <s id="214:1">བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="215">
    <s id="215:1">མྱ་ངན་འདས་པ་ཞི་བ་བདེ་བའི་མཆོག །</s>
  </p>
  <p id="216">
    <s id="216:1">རྣམ་རྟོག་བདག་ཏུ་འཛིན་དང་ཉོན་མོངས་མེད། །</s>
  </p>
  <p id="217">
    <s id="217:1">ངན་སོང་གསུམ་སོགས་བཀྲེས་སྐོམ་གྲང་དྲོ་དང་། །</s>
  </p>
  <p id="218">
    <s id="218:1">སྐྱེ་རྒ་ན་འཆི་ལ་སོགས་སྡུག་བསྔལ་མེད། །</s>
  </p>
  <p id="219">
    <s id="219:1">འཁོར་བ་མི་རྟག་སྡུག་བསྔལ་གཏན་ཟད་ནས། །</s>
  </p>
  <p id="220">
    <s id="220:1">ལས་སུ་གཞན་དོན་འབའ་ཞིག་སྤྱོད་བྱེད་ཅིང་། །</s>
  </p>
  <p id="221">
    <s id="221:1">མཐུ་དང་རྫུ་འཕྲུལ་བསམ་གྱིས་མི་ཁྱབ་བོ། །</s>
  </p>
  <p id="222">
    <s id="222:1">དེ་སྐད་ཅེས་བཀའ་སྩལ་པ་དང་།</s>
  </p>
  <p id="223">
    <s id="223:1">རྒྱལ་པོ་གཟུགས་ཅན་སྙིང་པོ་འཁོར་བ་ལས་ཡིད་བྱུང་ནས་རྒྱལ་སྲིད་མཆིལ་མའི་ཐལ་བ་ལྟར་བོར་ཏེ།</s>
    <s id="223:2">མྱ་ངན་ལས་འདས་པ་བསྒྲུབ་པ་ལ་གཞོལ་བར་གྱུར་ཏོ། །</s>
  </p>
  <p id="224">
    <s id="224:1">དེ་ལྟར་གྱུར་པ་ལ་བཅོམ་ལྡན་འདས་ཀྱིས་བཀའ་སྩལ་པ།</s>
  </p>
  <p id="225">
    <s id="225:1">རྒྱལ་པོ་ཆེན་པོ་ལེགས་སོ་ལེགས་སོ། །</s>
  </p>
  <p id="226">
    <s id="226:1">རྗེས་ཐམས་ཅད་ཀྱི་ནང་ན་གླང་པོ་ཆེའི་རྗེས་མཆོག་གོ། །</s>
  </p>
  <p id="227">
    <s id="227:1">མེ་ཏོག་རྣམས་ཀྱི་ནང་ན་པད་མ་དཀར་པོ་མཆོག་གོ། །</s>
  </p>
  <p id="228">
    <s id="228:1">འདུ་ཤེས་ཐམས་ཅད་ཀྱི་ནང་ན་མི་རྟག་པའི་འདུ་ཤེས་མཆོག་གོ། །</s>
  </p>
  <p id="229">
    <s id="229:1">བསམ་པ་རྣམས་ཀྱི་ནང་ན་འཁོར་བ་ལས་ཡིད་བྱུང་བ་མཆོག་གོ། །</s>
  </p>
  <p id="230">
    <s id="230:1">རྒྱལ་པོ་ཆེན་པོ་འཁོར་བ་ལས་ཡིད་བྱུང་བ་ལེགས་སོ། །</s>
  </p>
  <p id="231">
    <s id="231:1">སྐྱོ་བ་སྐྱེས་པ་ལེགས་སོ། །</s>
  </p>
  <p id="232">
    <s id="232:1">ཆགས་ན་འཁོར་བ་ཡིན་ནོ། །</s>
  </p>
  <p id="233">
    <s id="233:1">མ་ཆགས་ན་མྱ་ངན་ལས་འདས་པ་ཡིན་ནོ། །</s>
  </p>
  <p id="234">
    <s id="234:1">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས། །</s>
  </p>
  <p id="235">
    <s id="235:1">རྒྱལ་པོ་གཟུགས་ཅན་སྙིང་པོ་ལ་སོགས་པ་ཐམས་ཅད་ཡི་རངས་ཏེ།</s>
    <s id="235:2">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །</s>
  </p>
  <p id="236">
    <s id="236:1">རྒྱལ་པོ་གཟུགས་ཅན་སྙིང་པོ་ལ་གདམས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། ། །</s>
    <s id="236:2">རྒྱ་གར་གྱི་མཁན་པོ་དཱ་ན་ཤཱི་ལ་དང་། བན་དེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ། །</s>
  </p>
</text>
