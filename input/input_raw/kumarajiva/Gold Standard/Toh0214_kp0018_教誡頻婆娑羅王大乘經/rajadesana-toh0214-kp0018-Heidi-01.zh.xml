<?xml version='1.0' encoding='utf-8'?>
<text>
  <p id="1">
    <s id="1:1">教誡頻婆娑羅王大乘經</s>
  </p>
  <p id="2">
    <s id="2:1">敬禮一切佛菩薩。</s>
  </p>
  <p id="3">
    <s id="3:1">如是我聞：一時，</s>
    <s id="3:2">世尊在祇樹給孤獨園，</s>
    <s id="3:3">與大比丘眾及諸多菩薩俱。</s>
  </p>
  <p id="4">
    <s id="4:1">爾時，世尊告會眾曰：</s>
    <s id="4:2">「調伏頻婆娑羅王，今正是時，當往摩伽陀國 。」</s>
    <s id="4:3">即偕會眾，猶如鵝王，飛騰虛空。</s>
    <s id="4:4">輔臣月賢見已，乃稟王言：</s>
    <s id="4:5">「尊王！佛及大眾，已至我國，</s>
    <s id="4:6">故當嚴飾城邑、恭敬承事。」</s>
  </p>
  <p id="5">
    <s id="5:1">王答曰：</s>
    <s id="5:2">「閻浮提中，無勝我者！豈能恭敬承事於人？」憍慢益盛。</s>
  </p>
  <p id="6">
    <s id="6:1">爾時，世尊及大眾於頻婆娑羅王宮門前，敷座而坐。</s>
    <s id="6:2">王知彼等坐已，即以巨石，名「力士能擔」，擲打世尊。</s>
    <s id="6:3">然彼石懸處虛空，而出是語：</s>
  </p>
  <p id="7">
    <s id="7:1">「噫！ 諸行皆無常，</s>
    <s id="7:2">其為生滅法，^1[平行偈頌參見《法句經》：「所行非常， 謂興衰法。」（CBETA, T04, No. 0210）以及《法集要頌經》：「一切行非常， 皆是興衰法。」（CBETA, T04, No. 0213）]</s>
  </p>
  <p id="8">
    <s id="8:1">有生必有死，</s>
    <s id="8:2">合會必別離，</s>
  </p>
  <p id="9">
    <s id="9:1">積聚還散盡。^2[平行偈頌參見《法句經》：「合會有離， 生者有死。」（CBETA, T04, No. 0210）以及《法集要頌經》：「聚集還散壞， 生者皆盡終。」（CBETA, T04, No. 0213）]</s>
  </p>
  <p id="10">
    <s id="10:1">顏色遭病劫，</s>
    <s id="10:2">壽期為死奪 ，</s>
  </p>
  <p id="11">
    <s id="11:1">貪愛能增苦，</s>
    <s id="11:2">厭離得解脫。」</s>
  </p>
  <p id="12">
    <s id="12:1">頻婆娑羅王聞言，即生信樂，往詣［世尊］，合掌前坐。</s>
    <s id="12:2">世尊告曰：</s>
    <s id="12:3">「大王！當信解於法，</s>
    <s id="12:4">通達於法！</s>
    <s id="12:5">當生厭離，當生出離！」</s>
  </p>
  <p id="13">
    <s id="13:1">王問言 ：</s>
    <s id="13:2">「世尊！當於何生厭，當於何出離？」</s>
  </p>
  <p id="14">
    <s id="14:1">世尊告曰：</s>
    <s id="14:2">「當厭輪迴，當離輪迴！」</s>
  </p>
  <p id="15">
    <s id="15:1">王問曰：</s>
    <s id="15:2">「云何當厭輪迴？云何當離輪迴？」</s>
  </p>
  <p id="16">
    <s id="16:1">世尊告曰：</s>
    <s id="16:2">「輪迴無常、</s>
    <s id="16:3">苦故。」</s>
  </p>
  <p id="17">
    <s id="17:1">王問曰：</s>
    <s id="17:2">「世尊！輪迴云何無常？」</s>
  </p>
  <p id="18">
    <s id="18:1">世尊告曰：</s>
    <s id="18:2">「器世間無常，</s>
    <s id="18:3">有情眾生亦無常。」</s>
  </p>
  <p id="19">
    <s id="19:1">王問曰：</s>
    <s id="19:2">「器世間云何無常？」</s>
  </p>
  <p id="20">
    <s id="20:1">世尊告曰：</s>
  </p>
  <p id="21">
    <s id="21:1">「壞劫火起時，須彌諸洲界，</s>
  </p>
  <p id="22">
    <s id="22:1">一切器世間，灰滅盡無餘；</s>
  </p>
  <p id="23">
    <s id="23:1">水、風亦如是，能令壞滅盡。</s>
  </p>
  <p id="24">
    <s id="24:1">夏暖綻茂榮，冬寒便枯槁，</s>
  </p>
  <p id="25">
    <s id="25:1">豐荒與旱澇，皆悉無定性。</s>
  </p>
  <p id="26">
    <s id="26:1">年月相推移，益趨於壞滅，</s>
  </p>
  <p id="27">
    <s id="27:1">如是等諸法，現前示無常；</s>
  </p>
  <p id="28">
    <s id="28:1">此等若為常，云何有遷謝？」</s>
  </p>
  <p id="29">
    <s id="29:1">王問曰：</s>
    <s id="29:2">「有情眾生云何無常？」</s>
  </p>
  <p id="30">
    <s id="30:1">世尊告曰：</s>
  </p>
  <p id="31">
    <s id="31:1">「有情諸眾生，</s>
    <s id="31:2">在世年月日， 漸次而消盡，</s>
    <s id="31:3">日益趨死亡。</s>
  </p>
  <p id="32">
    <s id="32:1">雖復不欲死，然不得自在。</s>
  </p>
  <p id="33">
    <s id="33:1">「生老與病死，自消如水紋；</s>
  </p>
  <p id="34">
    <s id="34:1">死主閻羅王，則如鷗伺魚。</s>
  </p>
  <p id="35">
    <s id="35:1">「死緣難思議，</s>
    <s id="35:2">無一非死緣，</s>
  </p>
  <p id="36">
    <s id="36:1">食雖滋養身，哽噎能致死，</s>
  </p>
  <p id="37">
    <s id="37:1">於此世間中，老少或貧富，</s>
  </p>
  <p id="38">
    <s id="38:1">無有一眾生，不為死主制。</s>
  </p>
  <p id="39">
    <s id="39:1">「此前亡故者，亦皆常希冀，</s>
  </p>
  <p id="40">
    <s id="40:1">聚積子與財，</s>
    <s id="40:2">最末身後遺， 於己毫無益，</s>
    <s id="40:3">相隨惟善惡。</s>
  </p>
  <p id="41">
    <s id="41:1">「我今存於世，</s>
    <s id="41:2">同齡或長幼， 親、友、愛、怨者，悉皆會歸死，</s>
  </p>
  <p id="42">
    <s id="42:1">豈不見聞之？</s>
  </p>
  <p id="43">
    <s id="43:1">「地居之眾生，</s>
    <s id="43:2">壽長限百歲， 無有不亡者，</s>
    <s id="43:3">故我亦將死，</s>
  </p>
  <p id="44">
    <s id="44:1">今日或明朝，死期無人知，</s>
  </p>
  <p id="45">
    <s id="45:1">縱彼占相師，亦難施無畏，</s>
  </p>
  <p id="46">
    <s id="46:1">來年今日時，我復如之何？</s>
  </p>
  <p id="47">
    <s id="47:1">「父母與子孫，</s>
    <s id="47:2">兄弟及親友， 奴僕並財富，</s>
    <s id="47:3">死後不得隨，</s>
  </p>
  <p id="48">
    <s id="48:1">痛苦唯自受，彼皆不能代。</s>
  </p>
  <p id="49">
    <s id="49:1">「是故獨自生，</s>
    <s id="49:2">終亦獨自死。</s>
  </p>
  <p id="50">
    <s id="50:1">共業、共此生，諸親暫聚首，</s>
  </p>
  <p id="51">
    <s id="51:1">如客暫同憩，終須各離行，</s>
  </p>
  <p id="52">
    <s id="52:1">親眷及財物，家鄉與房屋， 暫別尚不欲，終將盡棄捐，</s>
  </p>
  <p id="53">
    <s id="53:1">孤身赴險途。</s>
  </p>
  <p id="54">
    <s id="54:1">「寧以罪惡行，換取蓄積財，</s>
  </p>
  <p id="55">
    <s id="55:1">罪惡之果報，愚者當自受，</s>
  </p>
  <p id="56">
    <s id="56:1">所蓄之財物，終為子孫取，</s>
  </p>
  <p id="57">
    <s id="57:1">是故蓄積財，豈有利益乎？</s>
  </p>
  <p id="58">
    <s id="58:1">「我於此身體，雖然極珍愛，</s>
  </p>
  <p id="59">
    <s id="59:1">然則死歿時，亦棄如破陶。</s>
  </p>
  <p id="60">
    <s id="60:1">生來具骨、肉，死時亦分離，</s>
  </p>
  <p id="61">
    <s id="61:1">孑然而流轉，無有少自在，</s>
  </p>
  <p id="62">
    <s id="62:1">投生於何處，皆隨業力轉，</s>
  </p>
  <p id="63">
    <s id="63:1">故莫為此身，而造諸惡行。</s>
  </p>
  <p id="64">
    <s id="64:1">「身縱葬地底，猶且不知足，</s>
  </p>
  <p id="65">
    <s id="65:1">不淨中所生，乃穢之蘊聚，</s>
  </p>
  <p id="66">
    <s id="66:1">為老、病、死等，一切眾苦源。</s>
  </p>
  <p id="67">
    <s id="67:1">死後棄此身，污地一隅許，</s>
  </p>
  <p id="68">
    <s id="68:1">禽與犬狼等，皆悉來噉食，</s>
  </p>
  <p id="69">
    <s id="69:1">雖勤事此身，死主羅剎奪。</s>
  </p>
  <p id="70">
    <s id="70:1">智者所訶責，愚者所貪愛，</s>
  </p>
  <p id="71">
    <s id="71:1">是故諸智者，誰於身生貪？</s>
  </p>
  <p id="72">
    <s id="72:1">莫為此身故，墮入愁慘處，</s>
  </p>
  <p id="73">
    <s id="73:1">酬身以衣食，</s>
    <s id="73:2">謀慮應長遠， 令身積福德。</s>
  </p>
  <p id="74">
    <s id="74:1">「與我相伴者，唯有善與惡，</s>
  </p>
  <p id="75">
    <s id="75:1">人天與解脫，其因乃善法；</s>
  </p>
  <p id="76">
    <s id="76:1">三塗眾苦者，其因乃罪惡。</s>
  </p>
  <p id="77">
    <s id="77:1">「乃至盡形壽，此身皆無常，</s>
  </p>
  <p id="78">
    <s id="78:1">嬰孩變童子，</s>
    <s id="78:2">少年轉中年，</s>
  </p>
  <p id="79">
    <s id="79:1">復成老年身^3[參見《阿毘達磨俱舍論》卷十五：「胎中五者：一羯剌藍、二頞部曇、三閉尸、四鍵南、五鉢羅奢佉。胎外五者：一嬰孩、二童子、三少年、四中年、五老年。」（CBETA 2022.Q1, T29, no. 1558）]。若身為恆常，</s>
  </p>
  <p id="80">
    <s id="80:1">何用別年歲？</s>
  </p>
  <p id="81">
    <s id="81:1">「財富與苦樂，亦復皆無常，</s>
  </p>
  <p id="82">
    <s id="82:1">財勢墜貧苦，</s>
    <s id="82:2">窮困轉富貴，</s>
  </p>
  <p id="83">
    <s id="83:1">老病及死亡，橫奪韶華財，</s>
  </p>
  <p id="84">
    <s id="84:1">此等世間法，悉皆是無常。」</s>
  </p>
  <p id="85">
    <s id="85:1">頻婆娑羅王問曰：</s>
    <s id="85:2">「世尊！輪迴眾生之苦云何？」</s>
  </p>
  <p id="86">
    <s id="86:1">世尊告曰：</s>
  </p>
  <p id="87">
    <s id="87:1">「輪迴諸眾生，恆時無安樂，</s>
  </p>
  <p id="88">
    <s id="88:1">所作皆無義，悉成苦惱因，</s>
  </p>
  <p id="89">
    <s id="89:1">苦之首有四，謂生老病死。</s>
  </p>
  <p id="90">
    <s id="90:1">「生地獄苦者：</s>
    <s id="90:2">見及地獄卒， 以及獄火時，</s>
    <s id="90:3">極怖大號泣，</s>
  </p>
  <p id="91">
    <s id="91:1">自數昔過惡，</s>
    <s id="91:2">深悔然無益；</s>
  </p>
  <p id="92">
    <s id="92:1">身形乃極大，皮薄如嬰兒，</s>
  </p>
  <p id="93">
    <s id="93:1">觸受大猛利；</s>
  </p>
  <p id="94">
    <s id="94:1">或於火聚中，自身火熾然；</s>
  </p>
  <p id="95">
    <s id="95:1">或困於鐵室，猶如處胎中，</s>
  </p>
  <p id="96">
    <s id="96:1">捶擊而翻覆，處處遭焚炙；</s>
  </p>
  <p id="97">
    <s id="97:1">或於大鐵鑊，</s>
    <s id="97:2">倒懸沸水中， 烹煮如芥糜；</s>
  </p>
  <p id="98">
    <s id="98:1">或為鋸割截，捶搗碓臼中；</s>
  </p>
  <p id="99">
    <s id="99:1">或於屋宅中， 囚禁復焚燒；</s>
    <s id="99:2">煻煨、灰河等，</s>
    <s id="99:3">眾苦難思議。</s>
  </p>
  <p id="100">
    <s id="100:1">「或有獄一日，人歲十八萬，</s>
  </p>
  <p id="101">
    <s id="101:1">經劫住彼獄，</s>
    <s id="101:2">求死卻不得；</s>
  </p>
  <p id="102">
    <s id="102:1">或因業未盡，世界成壞後，</s>
  </p>
  <p id="103">
    <s id="103:1">轉赴他世界，非成非壞間，還生地獄中。</s>
  </p>
  <p id="104">
    <s id="104:1">「若生餓鬼道，則為飢渴逼，</s>
  </p>
  <p id="105">
    <s id="105:1">頭大如山丘，口僅如針眼，</s>
  </p>
  <p id="106">
    <s id="106:1">頸項極細窄，腹大如邦國，</s>
  </p>
  <p id="107">
    <s id="107:1">縱使見飲食，為他所護阻，</s>
  </p>
  <p id="108">
    <s id="108:1">復現為膿、血，及嘔穢等狀，</s>
  </p>
  <p id="109">
    <s id="109:1">或有雖得食，卻成沸鐵汁。</s>
  </p>
  <p id="110">
    <s id="110:1">「若生畜生道，輾轉相噉食，</s>
  </p>
  <p id="111">
    <s id="111:1">役縛及鞭打，亦不得自在，</s>
  </p>
  <p id="112">
    <s id="112:1">復為他所殺，愚癡所逼苦。</s>
  </p>
  <p id="113">
    <s id="113:1">「縱生人道中，初於住胎時，</s>
  </p>
  <p id="114">
    <s id="114:1">母飽如岩迮，</s>
    <s id="114:2">母飢如倒懸，</s>
  </p>
  <p id="115">
    <s id="115:1">劇動如碓搗；</s>
  </p>
  <p id="116">
    <s id="116:1">皮剝拽近牆， 生苦劇過彼；</s>
  </p>
  <p id="117">
    <s id="117:1">熱、疹、飢、渴苦，手足亦患病；</s>
  </p>
  <p id="118">
    <s id="118:1">逮及長大時，復為務農苦，</s>
    <s id="118:2">無暇、為敵摧，或有因負債，</s>
  </p>
  <p id="119">
    <s id="119:1">飢、渴、寒、熱等，諸事致苦楚；</s>
  </p>
  <p id="120">
    <s id="120:1">貧者愁生計，</s>
    <s id="120:2">富者守、巡苦，</s>
  </p>
  <p id="121">
    <s id="121:1">耕夫與商賈，則因行事苦，</s>
  </p>
  <p id="122">
    <s id="122:1">是等苦難思。</s>
  </p>
  <p id="123">
    <s id="123:1">苦惱之根源，多由衣、食起，</s>
  </p>
  <p id="124">
    <s id="124:1">今生資財樂，</s>
    <s id="124:2">多成未來世， 三塗之苦因。</s>
  </p>
  <p id="125">
    <s id="125:1">「若生阿修羅，則為慢與嫉、</s>
  </p>
  <p id="126">
    <s id="126:1">忿、爭等所苦。</s>
  </p>
  <p id="127">
    <s id="127:1">「縱生天道中，命終復還墮，</s>
  </p>
  <p id="128">
    <s id="128:1">亦為五死兆、有為所逼苦。</s>
  </p>
  <p id="129">
    <s id="129:1">「衰老之苦者：</s>
  </p>
  <p id="130">
    <s id="130:1">髮白而面皺，他人不樂見，</s>
  </p>
  <p id="131">
    <s id="131:1">口鼻涎涕流，手足皆戰掉，</s>
  </p>
  <p id="132">
    <s id="132:1">心雖有所念，氣力卻不逮，</s>
  </p>
  <p id="133">
    <s id="133:1">子孫皆竊思，死亦無不可，</s>
  </p>
  <p id="134">
    <s id="134:1">誨訓不聽受，勢力亦不復；</s>
  </p>
  <p id="135">
    <s id="135:1">或言此老鬼，云何不早死！</s>
  </p>
  <p id="136">
    <s id="136:1">或執棍杖等，捶打加於彼。</s>
  </p>
  <p id="137">
    <s id="137:1">如是見聞已，求死卻不得。</s>
  </p>
  <p id="138">
    <s id="138:1">「疾病之苦者：</s>
  </p>
  <p id="139">
    <s id="139:1">身四大不調，</s>
    <s id="139:2">是故風膽涎， 交互致身苦，</s>
    <s id="139:3">縱見受用具， 亦不生欲樂，</s>
    <s id="139:4">身羸難起止，</s>
  </p>
  <p id="140">
    <s id="140:1">色衰顏色褪，形貌如餓鬼。</s>
  </p>
  <p id="141">
    <s id="141:1">「死亡之苦者：</s>
  </p>
  <p id="142">
    <s id="142:1">親友聚悲哭，</s>
    <s id="142:2">莫能見、聞、思，</s>
  </p>
  <p id="143">
    <s id="143:1">斷末摩^4[原文寫作གནད་གཅོད་པ，梵文作marmaccheda，「末摩」為marman音譯。義指死前感受身體肢節分解的痛苦。參見《阿毘達磨俱舍論》卷十：「又漸命終者，臨命終時，多為斷末摩苦受所逼。無有別物名為末摩，然於身中有異支節，觸便致死，是謂末摩。若水火風隨一增盛，如利刀刃觸彼末摩，因此便生增上苦受，從斯不久，遂致命終。非如斬薪，說名為斷，如斷無覺，故得斷名。」（CBETA 2021.Q4, T29, no. 1558）]之時，利刃割截般 ，</s>
  </p>
  <p id="144">
    <s id="144:1">昔為敵與友，</s>
    <s id="144:2">所造善惡業， 皆如夢境顯，</s>
    <s id="144:3">鬼卒極可怖， 環伺於四周，</s>
    <s id="144:4">驚恐而環顧，</s>
  </p>
  <p id="145">
    <s id="145:1">不見救護者，</s>
    <s id="145:2">極怖心懊喪，</s>
  </p>
  <p id="146">
    <s id="146:1">不知己去向，爾時中陰現。</s>
  </p>
  <p id="147">
    <s id="147:1">「無盡無常苦，</s>
    <s id="147:2">無始至於今，</s>
  </p>
  <p id="148">
    <s id="148:1">未證聖道前，長時恆逼惱。」</s>
  </p>
  <p id="149">
    <s id="149:1">王問曰：</s>
    <s id="149:2">「世尊！輪迴極苦，然則何為善妙者？」</s>
  </p>
  <p id="150">
    <s id="150:1">世尊告曰：</s>
    <s id="150:2">「涅槃圓具善妙。」</s>
  </p>
  <p id="151">
    <s id="151:1">王問曰：</s>
    <s id="151:2">「云何圓具善妙？」</s>
  </p>
  <p id="152">
    <s id="152:1">世尊告曰：</s>
  </p>
  <p id="153">
    <s id="153:1">「涅槃最寂樂，</s>
    <s id="153:2">無我執分別，</s>
  </p>
  <p id="154">
    <s id="154:1">無有諸煩惱，亦無三塗等， 飢渴與寒熱，</s>
    <s id="154:2">生老病死苦。</s>
  </p>
  <p id="155">
    <s id="155:1">輪迴無常苦，涅槃即永盡，</s>
  </p>
  <p id="156">
    <s id="156:1">唯行利他業，</s>
    <s id="156:2">威力不思議， 神變亦難思。」</s>
  </p>
  <p id="157">
    <s id="157:1">［世尊］說是語已，</s>
    <s id="157:2">頻婆娑羅王即出離輪迴，拋捨王位如棄唾涕，</s>
    <s id="157:3">而於涅槃，趣修取證。</s>
  </p>
  <p id="158">
    <s id="158:1">世尊告曰：</s>
    <s id="158:2">「大王！善哉！善哉！</s>
  </p>
  <p id="159">
    <s id="159:1">「一切跡中，象跡第一；</s>
  </p>
  <p id="160">
    <s id="160:1">一切華中，白蓮第一；</s>
  </p>
  <p id="161">
    <s id="161:1">一切想中，無常第一；</s>
  </p>
  <p id="162">
    <s id="162:1">一切思中，出離輪迴，是為第一。</s>
  </p>
  <p id="163">
    <s id="163:1">「大王！出離輪迴，善哉！</s>
    <s id="163:2">厭離輪迴，善哉！</s>
    <s id="163:3">生貪即輪迴，</s>
    <s id="163:4">無貪即涅槃。」</s>
  </p>
  <p id="164">
    <s id="164:1">世尊說是語已，</s>
    <s id="164:2">頻婆娑羅王等一切［會眾］皆大歡喜，</s>
    <s id="164:3">於世尊所說，稱揚讚歎。</s>
  </p>
  <p id="165">
    <s id="165:1">教誡頻婆娑羅王大乘經</s>
  </p>
  <p id="166">
    <s id="166:1">印度和尚施戒、佛僧耶謝德翻譯、抉擇。</s>
  </p>
</text>
