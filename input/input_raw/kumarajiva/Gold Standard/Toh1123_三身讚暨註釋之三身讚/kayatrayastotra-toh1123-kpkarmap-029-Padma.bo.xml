<?xml version='1.0' encoding='utf-8'?>
<text>
  <p id="1">
    <s id="1:1">{D1123} ༄༅༅། །རྒྱ་གར་སྐད་དུ། ཀཱ་ཡ་ཏྲ་ཡ་སྟོ་ཏྲ་ནཱ་མ།</s>
  </p>
  <p id="2">
    <s id="2:1">བོད་སྐད་དུ། སྐུ་གསུམ་ལ་བསྟོད་པ་ཞེས་བྱ་བ། །</s>
  </p>
  <p id="3">
    <s id="3:1">འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །</s>
  </p>
  <p id="4">
    <s id="4:1">གཅིག་མིན་དུ་མ་མ་ཡིན་</s>
    <s id="4:2">བདག་དང་གཞན་ལ་ཕན་པ་ཕུན་སུམ་ཚོགས་ཆེན་གཞིར་གྱུར་པ། །</s>
  </p>
  <p id="5">
    <s id="5:1">དངོས་མིན་དངོས་པོ་མེད་པ་མ་ཡིན་</s>
    <s id="5:2">མཁའ་ལྟར་རོ་གཅིག་རྟོགས་པར་དཀའ་བའི་རང་བཞིན་ཅན། །</s>
  </p>
  <p id="6">
    <s id="6:1">གོས་པ་མེད་ཅིང་མི་འགྱུར་</s>
    <s id="6:2">ཞི་ལ་མི་མཉམ་མཉམ་པ་</s>
    <s id="6:3">ཁྱབ་པ་ཅན་ཏེ་</s>
    <s id="6:4">སྤྲོས་མེད་པ། །</s>
  </p>
  <p id="7">
    <s id="7:1">སོ་སོ་རང་རིག་</s>
    <s id="7:2">རྒྱལ་བ་རྣམས་ཀྱི་ཆོས་སྐུ་</s>
    <s id="7:3">དཔེ་མེད་གང་ཡིན་དེ་ལ་བདག་ཕྱག་འཚལ། །</s>
  </p>
  <p id="8">
    <s id="8:1">རང་གི་འབྱོར་པ་</s>
    <s id="8:2">འཇིག་རྟེན་ལས་འདས་</s>
    <s id="8:3">བསམ་གྱིས་མི་ཁྱབ་</s>
    <s id="8:4">ལེགས་མཛད་བརྒྱ་ཡི་འབྲས་བུ་ནི། །</s>
  </p>
  <p id="9">
    <s id="9:1">བློ་ཅན་རྣམས་ཀྱི་དགའ་བ་བསྐྱེད་ཕྱིར་</s>
    <s id="9:2">འཁོར་གྱི་ནང་དུ་སྣ་ཚོགས་རྒྱས་པར་སྟོན་མཛད་ཅིང་།  །</s>
    <s id="9:3">རྟག་ཏུ་དམ་པའི་ཆོས་ཀྱི་སྒྲ་སྐད་རྒྱ་ཆེན་འཇིག་རྟེན་ཀུན་དུ་འཕྲོ་བར་མཛད་པ་པོ། །</s>
    <s id="9:4">སངས་རྒྱས་ལོངས་སྤྱོད་རྫོགས་སྐུ་</s>
    <s id="9:5">ཆོས་ཀྱི་རྒྱལ་སྲིད་གནས་པ་གང་ཡིན་དེ་ལ་ཕྱག་འཚལ་ལོ། །</s>
  </p>
  <p id="10">
    <s id="10:1">སེམས་ཅན་རྣམས་ནི་སྨིན་པར་མཛད་ཕྱིར་</s>
    <s id="10:2">ལ་ལ་དག་ཏུ་མེ་འབར་བཞིན་དུ་གང་སྣང་ཞིང་། །</s>
  </p>
  <p id="11">
    <s id="11:1">ལ་ལར་ཡང་ནི་རྫོགས་པར་བྱང་ཆུབ་ཆོས་ཀྱི་འཁོར་ལོ་རབ་ཏུ་ཞི་བར་གང་སྣང་ལ། །</s>
  </p>
  <p id="12">
    <s id="12:1">སྣ་ཚོགས་ཐབས་ཚུལ་རྣམ་པ་དུ་མར་འཇུག་ཅིང་</s>
    <s id="12:2">སྲིད་པ་གསུམ་གྱི་འཇིགས་སེལ་བ།  །</s>
    <s id="12:3">ཕྱོགས་བཅུར་ཆུབ་མཛད་ཐུབ་པ་རྣམས་ཀྱི་སྤྲུལ་སྐུ་དོན་ཆེན་གང་ཡིན་དེ་ལ་ཕྱག་འཚལ་ལོ། །</s>
  </p>
  <p id="13">
    <s id="13:1">སེམས་ཅན་དོན་གཅིག་རྒྱུན་དུ་མཛད་ཅིང་</s>
    <s id="13:2">བསོད་ནམས་ཡེ་ཤེས་ཆེན་པོ་དཔག་མེད་ལས་བྱུང་བའི། །</s>
  </p>
  <p id="14">
    <s id="14:1">བདེ་བར་གཤེགས་པ་རྣམས་ཀྱི་སྐུ་གསུམ་</s>
    <s id="14:2">ཡིད་དང་ཚིག་གི་ལམ་ལས་རབ་ཏུ་འདས་པ་ལ། །</s>
  </p>
  <p id="15">
    <s id="15:1">བདག་གིས་དད་པས་ཕྱག་བྱས་</s>
    <s id="15:2">དགེ་བ་བྱང་ཆུབ་ས་བོན་བསགས་པར་གྱུར་པ་གང་ཡིན་དེས། །</s>
  </p>
  <p id="16">
    <s id="16:1">སྐུ་གསུམ་ཐོབ་ནས་</s>
    <s id="16:2">འགྲོ་བ་འདི་དག་མ་ལུས་བྱང་ཆུབ་ལམ་ལ་ངེས་པར་འཛུད་པར་ཤོག  །</s>
    <s id="16:3">སྐུ་གསུམ་ལ་བསྟོད་པ་ཞེས་བྱ་བ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། །།</s>
  </p>
  <p id="17">
    <s id="17:1">རྒྱ་གར་གྱི་མཁན་པོ་ཀྲྀཥྞ་པཎྜི་ཏ་དང་།</s>
    <s id="17:2">ལོ་ཙཱ་བ་དགེ་སློང་ཚུལ་ཁྲིམས་རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།</s>
  </p>
</text>
