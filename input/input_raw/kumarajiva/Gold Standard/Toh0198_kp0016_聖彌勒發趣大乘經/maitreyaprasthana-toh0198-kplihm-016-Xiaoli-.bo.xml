<?xml version='1.0' encoding='utf-8'?>
<text>
  <p id="1">
    <s id="1:1">[274b.6]{T198}༄༅༅། །རྒྱ་གར་སྐད་དུ། ཨཱརྱ་མཻ་ཏྲཱི་ཡ་པྲ་སྠཱ་ན་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ།</s>
    <s id="1:2">འཕགས་པ་བྱམས་པ་འཇུག་པ་ཞེས་བྱ་བ་ཐེག་པ་ཆེན་པོའི་མདོ།</s>
    <s id="1:3">བམ་པོ་དང་པོ།</s>
    <s id="1:4">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
    <s id="1:5">འདི་སྐད་བདག་གིས་ [274b.7]ཐོས་པ་</s>
    <s id="1:6">དུས་གཅིག་ན།</s>
    <s id="1:7">བཅོམ་ལྡན་འདས་མཉན་དུ་ཡོད་པ་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་དགེ་སློང་ལྔ་སྟོང་ཐམ་པའི་དགེ་སློང་གི་དགེ་འདུན་ཆེན་པོ་དང་།</s>
    <s id="1:8">བྱང་ཆུབ་སེམས་དཔའ་ཁྲིའི་བྱང་ཆུབ་སེམས་དཔའི་དགེ་འདུན་ཆེན་པོ་ཐམས་ཅད་ཀྱང་ [275a]</s>
    <s id="1:9">[275a.1]མངོན་པར་ཤེས་པས་མངོན་པར་ཤེས་པ་ཡིན་ཞིང་།</s>
    <s id="1:10">བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་ཀྱང་ཕྱིར་མི་ལྡོག་པ་ཤ་སྟག་དང་ཐབས་ཅིག་ཏུ་བཞུགས་སོ། །</s>
    <s id="1:11">དེའི་ཚེ་འཇམ་དཔལ་གཞོན་ནུར་གྱུར་པ་ཡང་འཁོར་དེ་ཉིད་དུ་འདུས་པར་གྱུར་ [275a.2]ཏེ་འདུག་གོ། །</s>
    <s id="1:12">བྱང་ཆུབ་སེམས་དཔའ་སྤོབས་པ་བརྩེགས་པ་དང་།</s>
    <s id="1:13">བྱང་ཆུབ་སེམས་དཔའ་རྣམ་པར་རྩེ་བ་དང་།</s>
    <s id="1:14">བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་དང་།</s>
    <s id="1:15">བྱང་ཆུབ་སེམས་དཔའ་མཐུ་ཆེན་ཐོབ་དང་།</s>
    <s id="1:16">བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་ [275a.3]པ་དང་།</s>
    <s id="1:17">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ཡང་འཁོར་དེ་ཉིད་དུ་འདུས་པར་གྱུར་ཏེ་འཁོད་དོ། །</s>
    <s id="1:18">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་སྟན་ལས་ལངས་ཏེ་</s>
    <s id="1:19">བླ་གོས་ཕྲག་པ་གཅིག་ཏུ་གཟར་ནས་</s>
    <s id="1:20">པུས་མོ་གཡས་པའི་ལྷ་ང་ས་ལ་ [275a.4]བཙུགས་ཏེ།</s>
    <s id="1:21">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས།</s>
    <s id="1:22">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:23">བཅོམ་ལྡན་འདས་གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ། བཅོམ་ལྡན་འདས་ཀྱིས་བདག་ལ་སྐབས་ཕྱེ་ན། བཅོམ་ལྡན་འདས་ [275a.5]དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་ཕྱོགས་འགའ་ཞིག་ཞུའོ། །</s>
    <s id="1:24">དེ་ནས་བྱང་ཆུབ་སེམས་དཔའ་བྱམས་པས་ཞུས་ནས།</s>
    <s id="1:25">དེའི་ཚེ་བཅོམ་ལྡན་འདས་ཅང་མི་གསུང་བར་དུས་ཡོལ་བར་མཛད་དོ། །</s>
    <s id="1:26">དེ་ནས་འཇམ་དཔལ་གཞོན་ [275a.6]ནུར་གྱུར་པས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་འདི་སྐད་ཅེས་སྨྲས་སོ། །</s>
    <s id="1:27">བྱམས་པ་འདི་ལྟར་བྱས་པ་དང་། ཞུས་ནས་ཞུ་བ་ལུང་བསྟན་པའི་ཕྱིར་ཁྱོད་ལ་དེ་བཞིན་གཤེགས་པ་སྐབས་འབྱེད་པར་མཛད་དོ། །</s>
    <s id="1:28">གལ་ཏེ་དེ་བཞིན་གཤེགས་པ་ལ་ [275a.7]སངས་རྒྱས་ཀྱི་ཐེག་པ་ལས་བརྩམས་ཏེ་ཞུ་བར་མི་བྱེད། རང་སངས་རྒྱས་ཀྱི་ཐེག་པ་ལས་བརྩམས་ཏེ་ཞུ་བར་མི་བྱེད། ཉན་ཐོས་ཀྱི་ཐེག་པ་ལས་བརྩམས་ཏེ་ཞུ་བར་མི་བྱེད།</s>
    <s id="1:29">ཕུང་པོ་དང་ཁམས་དང་སྐྱེ་མཆེད་ཡོངས་སུ་ཤེས་པར་བྱ་བའི་ཕྱིར་ཞུ་བར་མི་བྱེད།</s>
    <s id="1:30">འདོད་ཆགས་དང་། [275b] [275b.1]ཞེ་སྡང་དང་། གཏི་མུག་ཟད་པར་བྱ་བའི་ཕྱིར་ཞུ་བར་མི་བྱེད།</s>
    <s id="1:31">ཕ་རོལ་ཏུ་ཕྱིན་པ་ལས་བརྩམས་ཏེ་ཞུ་བར་མི་བྱེད།</s>
    <s id="1:32">ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱ་བའི་ཕྱིར་ཞུ་བར་མི་བྱེད་ན།</s>
    <s id="1:33">དེ་ལྟར་ན་ཞུས་ནས་ཞུ་བ་ལུང་བསྟན་པའི་ཕྱིར་ཁྱོད་ལ་དེ་བཞིན་གཤེགས་པ་སྐབས་ [275b.2]འབྱེད་པར་མཛད་དོ། །</s>
    <s id="1:34">གལ་ཏེ་ཁྱོད་འདུ་བྱེད་རྣམས་ལས་ཡང་དག་པར་འདའ་བར་བྱ་བ་དང་།</s>
    <s id="1:35">མྱ་ངན་ལས་འདས་པ་འཐོབ་པར་བྱ་བའི་ཕྱིར་ཞུ་བར་མི་བྱེད་དམ།</s>
    <s id="1:36">གལ་ཏེ་ཁྱོད་བདེན་པ་ཁོང་དུ་ཆུད་པར་བྱ་བའི་ཕྱིར་ཞུ་བར་མི་བྱེད་དམ།</s>
    <s id="1:37">ལམ་དང་། ལམ་བསྒོམ་པར་བྱ་བའི་ [275b.3]ཕྱིར་ཞུ་བར་མི་བྱེད་དམ།</s>
    <s id="1:38">གལ་ཏེ་ཁྱོད་འབྲས་བུ་ཐོབ་པར་བྱ་བ་དང་། མངོན་སུམ་དུ་བྱ་བའི་ཕྱིར་ཞུ་བར་མི་བྱེད་དམ།</s>
    <s id="1:39">གལ་ཏེ་ཁྱོད་མི་གནས་པའི་ཕྱིར་དེ་བཞིན་གཤེགས་པ་ལ་ཞུ་བར་མི་བྱེད་དམ།</s>
    <s id="1:40">ཡི་གེ་རྣམས་མི་བརྗོད་པར་ཞུ་བར་བྱེད་ན།</s>
    <s id="1:41">དེ་ལྟ་ན་ཞུས་ནས་ཞུ་བ་ལུང་ [275b.4]བསྟན་པའི་ཕྱིར་ཁྱོད་ལ་དེ་བཞིན་གཤེགས་པས་སྐབས་འབྱེད་པར་མཛད་དེ།</s>
    <s id="1:42">དེ་ཅིའི་ཕྱིར་ཞེ་ན།</s>
    <s id="1:43">བྱམས་པ་ཇི་ཙམ་དུ་སྒྲོ་འདོགས་པ་དེ་ཙམ་དུ་ཆགས་པ་ཡོད་ལ། སངས་རྒྱས་བཅོམ་ལྡན་འདས་རྣམས་ཀྱི་ཆོས་བསྟན་པ་ནི་ཆགས་པ་མེད་པའི་ཕྱིར་རོ། །</s>
    <s id="1:44">དེ་ནས་ཚེ་དང་ལྡན་ [275b.5]པ་ཤ་ར་དྭ་ཏིའི་བུས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་སྨྲས་སོ། །</s>
    <s id="1:45">འཇམ་དཔལ་སྒྲོ་བཏགས་པ་སྒྲོ་བཏགས་པ་ཞེས་བྱ་བ།</s>
    <s id="1:46">འཇམ་དཔལ་ཇི་ཙམ་གྱིས་ན་སྒྲོ་བཏགས་པར་འགྱུར།</s>
    <s id="1:47">འཇམ་དཔལ་གྱིས་སྨྲས་པ།</s>
    <s id="1:48">བཙུན་པ་ཤ་ར་དྭ་ཏིའི་བུ་ཆོས་ཐམས་ཅད་ནི་ [275b.6]སྟོང་པ་ཉིད་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:49">མཚན་མ་མེད་པ་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:50">སྨོན་པ་མེད་པ་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:51">ཇི་ལྟ་བ་བཞིན་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:52">དེ་བཞིན་ཉིད་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:53">ཆོས་ཀྱི་ [275b.7]དབྱིངས་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:54">ཡང་དག་པའི་མཐའ་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:55">མི་སྐྱེ་མི་འགག་མི་གནས་པ་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:56">མ་སྐྱེས་མ་བྱུང་བ་མཉམ་པ་ཉིད་ཀྱིས་མཉམ་པ་ཡིན།</s>
    <s id="1:57">ཆོས་ཐམས་ཅད་ནམ་མཁའ་དང་ [276a] [276a.1]མཉམ་པ་ཉིད་ཀྱིས་མཉམ་པ་ཡིན་ན།</s>
    <s id="1:58">བཙུན་པ་ཤ་ར་དྭ་ཏིའི་བུ་གང་དག་འདི་ལྟར་ཆོས་ཐམས་ཅད་མཉམ་པ་ལ་མི་མཉམ་པར་བརྟགས་ནས་</s>
    <s id="1:59">མེད་བཞིན་དུ་སྒྲོ་འདོགས་པས་སྒྲོ་འདོགས་པར་བྱེད་དེ།</s>
    <s id="1:60">འདི་ནི་སངས་རྒྱས་སོ། །</s>
    <s id="1:61">འདི་ནི་ཆོས་སོ། །</s>
    <s id="1:62">འདི་ནི་དགེ་འདུན་ [276a.2]ནོ། །</s>
    <s id="1:63">འདི་ནི་བདག་གོ། །</s>
    <s id="1:64">འདི་ནི་སེམས་ཅན་ནོ། །</s>
    <s id="1:65">འདི་ནི་གང་ཟག་གོ། །</s>
    <s id="1:66">འདི་ནི་ཤེད་ལས་སྐྱེས་པའོ། །</s>
    <s id="1:67">འདི་ནི་ཤེད་བུའོ། །</s>
    <s id="1:68">འདི་ནི་བྱེད་པ་པོའོ། །</s>
    <s id="1:69">འདི་ནི་ཚོར་བ་པོའོ། །</s>
    <s id="1:70">འདི་ནི་ཆད་པའོ། །</s>
    <s id="1:71">འདི་ནི་རྟག་པའོ། །</s>
    <s id="1:72">འདི་ནི་སོ་སོའི་སྐྱེ་བོའོ། །</s>
    <s id="1:73">འདི་ནི་ཉན་ཐོས་ [276a.3]སོ། །</s>
    <s id="1:74">འདི་ནི་རང་སངས་རྒྱས་སོ། །</s>
    <s id="1:75">འདི་ནི་བྱང་ཆུབ་སེམས་དཔའོ། །</s>
    <s id="1:76">འདི་ནི་ཁ་ན་མ་ཐོ་བ་དང་བཅས་པའོ། །</s>
    <s id="1:77">འདི་ནི་ཁ་ན་མ་ཐོ་བ་མེད་པའོ། །</s>
    <s id="1:78">འདི་ནི་ཟག་པ་དང་བཅས་པའོ། །</s>
    <s id="1:79">འདི་ནི་ཟག་པ་མེད་པའོ། །</s>
    <s id="1:80">འདི་ནི་འདུས་བྱས་སོ། །</s>
    <s id="1:81">འདི་ནི་འདུས་མ་བྱས་སོ། །</s>
    <s id="1:82">[276a.4]འདི་ནི་ཀུན་ནས་ཉོན་མོངས་པའོ། །</s>
    <s id="1:83">འདི་ནི་རྣམ་པར་བྱང་བའོ། །</s>
    <s id="1:84">འདི་ནི་དགེ་བའོ། །</s>
    <s id="1:85">འདི་ནི་མི་དགེ་བའོ། །</s>
    <s id="1:86">འདི་ནི་འཇིག་རྟེན་པའོ། །</s>
    <s id="1:87">འདི་ནི་འཇིག་རྟེན་ལས་འདས་པའོ། །</s>
    <s id="1:88">འདི་ནི་འཁོར་བའོ། །</s>
    <s id="1:89">འདི་ནི་མྱ་ངན་ལས་འདས་པའོ། །</s>
    <s id="1:90">འདི་ནི་དངོས་པོའོ། །</s>
    <s id="1:91">འདི་ནི་ [276a.5]དངོས་པོ་མ་ཡིན་པའོ། །</s>
    <s id="1:92">འདི་ནི་ཡོད་པའོ། །</s>
    <s id="1:93">འདི་ནི་མེད་པའོ། །</s>
    <s id="1:94">འདི་ནི་ཐོབ་པའོ། །</s>
    <s id="1:95">འདི་ནི་མངོན་པར་རྟོགས་པའོ། །</s>
    <s id="1:96">འདི་ནི་མངོན་སུམ་དུ་བྱ་བའོ། །</s>
    <s id="1:97">འདི་ནི་ལམ་མོ། །</s>
    <s id="1:98">འདི་ནི་ལམ་གྱི་འབྲས་བུའོ་ཞེས་བྱ་བ་འདི་ནི་སྒྲོ་བཏགས་པ་ཞེས་བྱའོ། །</s>
    <s id="1:99">དེ་ཅིའི་ཕྱིར་ཞེ་ན།</s>
    <s id="1:100">བཙུན་ [276a.6]པ་ཤ་ར་དྭ་ཏིའི་བུ་མཉམ་པ་ཉིད་ནི་རྣམ་པར་རྟོག་པ་མེད་ཅིང་</s>
    <s id="1:101">གང་དག་འདི་ལྟར་རྣམ་པར་རྟོག་པ་དེ་དག་ནི་མཉམ་པ་ཉིད་དུ་སྒྲོ་འདོགས་པ་ཡིན་ཏེ།</s>
    <s id="1:102">མི་མཉམ་པར་སྒྲོ་འདོགས་པ་ནི་མ་ཡིན་ལ།</s>
    <s id="1:103">གང་དག་མཐོང་བ་མེད་པར་མཉམ་པ་ཉིད་མཐོང་བ་དེ་དག་ནི་མཉམ་པ་ཉིད་ [276a.7]མཐོང་བ་ཡིན།</s>
    <s id="1:104">སྒྲོ་འདོགས་པ་ལ་སྤྱོད་པ་ནི་མི་མཉམ་པར་མཐོང་བ་ཡིན་ཞིང་།</s>
    <s id="1:105">གང་དག་མཉམ་པ་ཉིད་ལ་སྒྲོ་མི་འདོགས་པ་དེ་དག་ནི་མཉམ་པ་ཉིད་མཐོང་བ་ཡིན་ལ།</s>
    <s id="1:106">སྒྲོ་འདོགས་པ་ལ་སྤྱོད་པ་ནི་མཉམ་པ་ཉིད་མཐོང་བ་མ་ཡིན་པའི་ཕྱིར་རོ། །</s>
    <s id="1:107">བསྟན་པ་འདི་བཤད་པ་ན་དགེ་སློང་ [276b] [276b.1]ཉིས་བརྒྱ་ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ཏེ།</s>
    <s id="1:108">དགེ་སློང་དེ་དག་འདུལ་བ་ལ་དབང་མཛད་པའི་ཕྱིར་བཅོམ་ལྡན་འདས་ཅང་མི་གསུང་བར་དུས་ཡོལ་བར་མཛད་དོ། །</s>
    <s id="1:109">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་འཇམ་དཔལ་གཞོན་ནུར་གྱུར་པ་ལ་ [276b.2]འདི་སྐད་ཅེས་སྨྲས་སོ། །</s>
    <s id="1:110">འཇམ་དཔལ་ཁོ་བོ་ནི་ཉན་ཐོས་ཀྱི་ཐེག་པ་ལས་བརྩམས་ཏེ་དེ་བཞིན་གཤེགས་པ་ལ་ཞུ་བར་མི་བྱེད་དོ། །</s>
    <s id="1:111">རང་སངས་རྒྱས་ཀྱི་ཐེག་པ་ལས་བརྩམས། ཡང་དག་པར་རྫོགས་པའི་སངས་རྒྱས་ཀྱི་ཐེག་པ་ལས་བརྩམས་ཏེ།</s>
    <s id="1:112">དེ་བཞིན་གཤེགས་པ་ལ་ཞུ་བར་མི་བྱེད་ [276b.3]པ་ནས་ཁོ་བོ་ནི་མི་གནས་པའི་བར་དུ་དེ་བཞིན་གཤེགས་པ་ལ་ཞུ་བར་མི་བྱེད་དོ། །</s>
    <s id="1:113">འཇམ་དཔལ་ཁོ་བོ་ནི་དེ་བཞིན་གཤེགས་པ་ལ་ཅི་ནས་དེ་བཞིན་ཉིད་དང་མི་འགལ་བ་དེ་ལྟར་ཞུ་བར་བྱེད་དོ། །</s>
    <s id="1:114">འཇམ་དཔལ་ཁོ་བོ་ནི་གང་དག་དེ་བཞིན་ཉིད་དང་འགལ་བར་མི་བྱེད་པ་དང་།</s>
    <s id="1:115">གང་ [276b.4]དག་ཆོས་ཐམས་ཅད་དབེན་པ་ཉིད་ཀྱི་ཕྱིར་ཆོས་ཅི་ཡང་མི་དམིགས་པ་དང་།</s>
    <s id="1:116">གང་དག་ཆོས་ཀྱི་དབྱིངས་མི་གཡོ་བ་ཉིད་ཀྱི་ཕྱིར་</s>
    <s id="1:117">འདོད་ཆགས་དང་། ཞེ་སྡང་དང་། གཏི་མུག་རྣམས་ཀྱིས་མི་གོས་པ་དང་།</s>
    <s id="1:118">གང་དག་འཁོར་བ་མི་དམིགས་པ་ཉིད་ཀྱི་ཕྱིར་</s>
    <s id="1:119">འཁོར་བ་ལས་འདའ་བར་ [276b.5]མི་བྱེད་པ་དང་།</s>
    <s id="1:120">གང་དག་གང་ནས་ཀྱང་འོང་བ་མེད་པ་ཉིད་དང་།</s>
    <s id="1:121">གང་དུའང་འགྲོ་བ་མེད་པ་ཉིད་ཀྱི་ཕྱིར་</s>
    <s id="1:122">མྱ་ངན་ལས་འདས་པ་ཐོབ་པར་མི་བྱེད་པ་</s>
    <s id="1:123">དེ་དག་གི་ཕྱིར་དེ་བཞིན་གཤེགས་པ་ལ་ཞུ་བར་བྱེད་དོ། །</s>
    <s id="1:124">འཇམ་དཔལ་ཁོ་བོ་ནི་ཅི་ནས་ཀྱང་ཡི་གེ་རྣམས་ཀྱང་མི་བརྗོད་ཚིག་གི་ལམ་ལ་ཡང་ [276b.6]མི་དཔྱོད་ལ།</s>
    <s id="1:125">ཤེས་རབ་ཀྱིས་ཀྱང་བྱེ་བྲག་ཕྱེད་པར་འགྱུར་བ་དང་།</s>
    <s id="1:126">ཤེས་པ་ཡང་གང་ཡང་མེད་ལ།</s>
    <s id="1:127">འདི་ལ་རྣམ་པར་གྲོལ་བ་ཡང་གང་ཡང་མེད་པ་</s>
    <s id="1:128">དེ་ལྟར་དེ་བཞིན་གཤེགས་པ་ལ་ཞུ་བར་བྱེད་དོ། །</s>
    <s id="1:129">དེ་ཅིའི་ཕྱིར་ཞེ་ན།</s>
    <s id="1:130">ཡི་གེ་སྟོང་པ་ཉིད་ཀྱི་ཕྱིར་དང་།</s>
    <s id="1:131">ཐམས་ཅད་སྐྱེ་བ་མེད་པ་ཉིད་ཀྱི་ [276b.7]ཕྱིར་རོ། །</s>
    <s id="1:132">དེ་ནས་འཁོར་དེར་བྱང་ཆུབ་སེམས་དཔའ་གང་དག་འདུས་པར་གྱུར་པ་དེ་དག་འདི་སྙམ་དུ་སེམས་ཏེ།</s>
    <s id="1:133">ཀྱེ་མ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་འདི་ནི་དེ་ཁོ་ན་ལྟར་ལྡེམ་པོ་ངག་སྣྲེལ་ཞིར་འདུག་པའི་ཚིག་འདི་དག་ཀྱང་སྟོན་ལ་བརྗོད་པ་ཐམས་ཅད་ཀྱང་ [277a] [277a.1]</s>
    <s id="1:134">ཆོས་ཉིད་དང་འཐུན་པར་སྦྱོར་བ་ལས་ན་ཟབ་མོའི་ཤེས་རབ་དང་ལྡན་ནོ་སྙམ་མོ། །</s>
    <s id="1:135">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:136">བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་ [277a.2]པོ་བྱམས་པ་འདི་དེ་ཙམ་དུ་ཟབ་མོའི་བཟོད་པ་ལ་ངེས་ཤིང་ཤེས་རབ་དང་།</s>
    <s id="1:137">སྤོབས་པ་སྟོན་པ་ལ་མཁས་པ་ནི་ངོ་མཚར་ལགས་སོ། །</s>
    <s id="1:138">བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ཡུན་ཇི་སྲིད་ཅིག་ནས་བླ་ན་མེད་པ་ཡང་དག་པར་རྫོགས་པའི་བྱང་ [277a.3]ཆུབ་ཏུ་སེམས་བསྐྱེད་པ་</s>
    <s id="1:139">དེ་བཅོམ་ལྡན་འདས་སྐྱེ་བོ་མང་པོ་ལ་སྨན་པ་དང་། སྐྱེ་བོ་མང་པོ་ལ་བདེ་བ་དང་། ལྷ་དང་མི་རྣམས་ཀྱི་དོན་དང་། སྨན་པའི་སླད་དུ་དེ་བཞིན་གཤེགས་པས་ལེགས་པར་བཀའ་སྩལ་དུ་གསོལ།</s>
    <s id="1:140">དེ་ལྟར་བགྱིས་ན་བྱང་ཆུབ་སེམས་དཔའི་ཐེག་པ་པའི་ [277a.4]རིགས་ཀྱི་བུའམ། རིགས་ཀྱི་བུ་མོ་རྣམས་ཀྱིས་གནས་དེ་དག་ཀྱང་ཐོས་ལ།</s>
    <s id="1:141">འཇུག་པ་དེ་ཡང་ཐོས་ནས་སླར་ཞིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བརྩོན་པར་འགྱུར་ལགས་སོ། །</s>
    <s id="1:142">དེ་སྐད་ཅེས་གསོལ་པ་དང་།</s>
    <s id="1:143">བཅོམ་ལྡན་འདས་ཀྱིས་བྱང་ཆུབ་སེམས་དཔའ་ [277a.5]སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:144">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ནི་ཡུན་རིང་པོ་ནས་ཚངས་པར་སྤྱད་པ་སྤྱོད་དོ། །</s>
    <s id="1:145">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་ནི་སྔོན་གྱི་ [277a.6]རྒྱལ་བ་རྣམས་ལ་བྱ་བ་བྱས་སོ། །</s>
    <s id="1:146">དགེ་བའི་རྩ་བ་བསྐྱེད་དོ། །</s>
    <s id="1:147">ཟབ་མོའི་བཟོད་པ་དང་ལྡན་ནོ། །</s>
    <s id="1:148">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་ཡང་དག་པར་ཞུགས་ཏེ།</s>
    <s id="1:149">བསྐལ་པ་བརྒྱད་ཁྲི་བཞི་སྟོང་ལོན་ནས་དེའི་འོག་ཏུ་གདོད་ངས་བླ་ན་མེད་པ་ [277a.7]ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:150">དེ་སྐད་ཅེས་བཀའ་སྩལ་པ་དང་།</s>
    <s id="1:151">བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:152">བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་ [277b] [277b.1]པའི་སངས་རྒྱས་གང་གི་ཐད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་མཚན་ཅི་ལགས་པ།</s>
    <s id="1:153">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ལེགས་པར་ [277b.2]བཀའ་སྩལ་དུ་གསོལ།</s>
    <s id="1:154">དེ་སྐད་ཅེས་གསོལ་པ་དང་།</s>
    <s id="1:155">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:156">རིགས་ཀྱི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་ངས་ཁྱོད་ལ་བཤད་དོ། །</s>
    <s id="1:157">བཅོམ་ [277b.3]ལྡན་འདས་དེ་ལྟར་འཚལ་ལོ་ཞེས་གསོལ་ནས།</s>
    <s id="1:158">བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་དང་། ཐམས་ཅད་དང་ལྡན་པའི་འཁོར་དེ་བཅོམ་ལྡན་འདས་ཀྱི་ལྟར་ཉན་པ་དང་།</s>
    <s id="1:159">བཅོམ་ལྡན་འདས་ཀྱིས་དེ་དག་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:160">རྣམ་པར་རྩེ་བ་སྔོན་བྱུང་བ་ [277b.4]འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ། ཡུན་རིང་ཞིང་ཚད་མེད། བསམ་གྱིས་མི་ཁྱབ། དཔག་ཏུ་མེད་པའི་སྔ་རོལ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་ [277b.5]པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་གསེར་བཟངས་འོད་ཅེས་བྱ་བ་འཇིག་རྟེན་དུ་བྱུང་ངོ་། །</s>
    <s id="1:161">རིགས་ཀྱི་བུ་དེ་བཞིན་གཤེགས་པ་གསེར་བཟངས་འོད་ཀྱི་སྤུའི་ཁུང་བུ་རེ་རེ་ནས་འོད་ཟེར་བྱེ་བ་ [277b.6]ཁྲག་ཁྲིག་འབུམ་ཕྲག་མང་པོ་བྱུང་སྟེ།</s>
    <s id="1:162">དེ་བཞིན་གཤེགས་པའི་འོད་ཟེར་དེ་དག་ཀྱང་གསེར་གྱི་འོད་ལྟར་བཟང་ལ་འོད་ཟེར་རེ་རེས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རེ་རེ་འོད་ཀྱིས་སྣང་བར་བྱེད་དོ། །</s>
    <s id="1:163">འོད་ཟེར་རེ་རེས་ཀྱང་པད་མ་བྱེ་བ་ཁྲག་ཁྲིག་འབུམ་ཕྲག་མང་པོ་དག་ [277b.7]གིས་ཤར་ཕྱོགས་འགེངས་པར་བྱེད་དོ། །ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། ཕྱོགས་མཚམས་དང་། སྟེང་དང་། འོག་ཀྱང་དེ་དང་འདྲའོ། །</s>
    <s id="1:164">ཕྱོགས་རེ་རེར་ཡང་དེ་བཞིན་གཤེགས་པ་རེ་རེས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་འབུམ་ཕྲག་དུ་མ་འགེངས་པར་ [278a] [278a.1]མཛད་དོ། །</s>
    <s id="1:165">དེ་བཞིན་གཤེགས་པའི་སྐུ་རེ་རེས་ཀྱང་སེམས་ཅན་བྱེ་བ་ཁྲག་ཁྲིག་འབུམ་ཕྲག་དུ་མ་སངས་རྒྱས་དང་། ཆོས་རྣམས་ལ་འདུལ་བར་མཛད་དེ།</s>
    <s id="1:166">ཕྱིར་མི་ལྡོག་པ་ལ་འགོད་དེ།</s>
    <s id="1:167">རིགས་ཀྱི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་ [278a.2]སངས་རྒྱས་གསེར་བཟངས་འོད་དེའི་གསེར་གྱི་འོད་ཀྱིས་འཇིག་རྟེན་གྱི་ཁམས་རྟག་ཏུ་སྣང་བར་བྱེད་དོ། །</s>
    <s id="1:168">སངས་རྒྱས་ཀྱི་ཞིང་དེ་ན་ཉི་མ་དང་ཟླ་བ་གཉིས་ཀྱི་མིང་མེད་དོ། །</s>
    <s id="1:169">རྒྱུ་སྐར་དང་། གཟའ་དང་། སྐར་མ་དང་། མེའི་འོད་ཀྱི་མིང་ཡང་མི་གྲག་གོ། །</s>
    <s id="1:170">དེ་སྐད་ཅེས་བཀའ་སྩལ་པ་དང་།</s>
    <s id="1:171">[278a.3]བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:172">བཙུན་པ་བཅོམ་ལྡན་འདས་དེ་ལྟར་ན་སངས་རྒྱས་ཀྱི་ཞིང་དེ་ན་ཇི་ལྟར་གདུགས་མཚན་རྣམ་པར་གཞག་པར་འགྱུར་ལགས།</s>
    <s id="1:173">དེ་སྐད་ཅེས་གསོལ་པ་དང་།</s>
    <s id="1:174">བཅོམ་ལྡན་འདས་ [278a.4]ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:175">རིགས་ཀྱི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་ཀྱི་སངས་རྒྱས་ཀྱི་ཞིང་དེ་ན་ས་གཞི་ཆེན་པོ་དེ་རིན་པོ་ཆེ་སྣ་བདུན་ལས་གྲུབ་པ་ཡིན་ཏེ།</s>
    <s id="1:176">[278a.5]ལག་མཐིལ་ལྟར་མཉམ་པར་</s>
    <s id="1:177">འགྱུར་ལ་རིན་པོ་ཆེ་སྣ་བདུན་གྱི་ས་གཞི་ཆེན་པོ་དེ་ལས་ཀྱང་རིན་པོ་ཆེ་སྣ་བདུན་གྱི་པད་མ་ཤིང་</s>
    <s id="1:178">རྟའི་ཕང་ལོ་ཙམ་ལ་མཛེས་ཤིང་</s>
    <s id="1:179">བལྟ་ན་སྡུག་པ་དང་། དྲི་ཞིམ་པོའི་ངད་ལྡང་ལ་ཡིད་དུ་འོང་བ་དག་མངོན་པར་འཕགས་ཏེ།</s>
    <s id="1:180">པད་མ་རེ་རེ་ལས་དྲི་བསུང་གི་ངད་ལྡང་བའི་དྲི་དེས་ [278a.6]ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཁྱབ་སྟེ།</s>
    <s id="1:181">སེམས་ཅན་གང་དག་གིས་དྲི་དེ་ཚོར་བ་དེ་དག་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་སོ། །</s>
    <s id="1:182">པད་མ་དེ་དག་ཀྱང་སྔ་དྲོའི་དུས་ཀྱི་ཚེ་ན་མེ་ཏོག་རྒྱས་ལ། ཕྱེམ་རེད་ཀྱི་དུས་ཀྱི་ཚེ་ནི་རྙིས་པར་འགྱུར་ཏེ།</s>
    <s id="1:183">[278a.7]དེས་ན་སེམས་ཅན་དེ་དག་འདི་སྙམ་དུ་སེམས་ཏེ།</s>
    <s id="1:184">ཕྱེམ་རེད་ཀྱི་དུས་ལ་བབ་པོ་སྙམ་མོ། །</s>
    <s id="1:185">རིགས་ཀྱི་བུ་དེ་ལྟར་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་ཀྱི་སངས་རྒྱས་ཀྱི་ཞིང་དེ་ན་ཉིན་མཚན་རྣམ་པར་གཞག་པར་ [278b] [278b.1]མངོན་པ་ཡོད་དོ། །</s>
    <s id="1:186">རིགས་ཀྱི་བུ་སངས་རྒྱས་ཀྱི་ཞིང་དེ་ན། མི་ཁོམ་པ་བརྒྱད་ནི་ཐ་ན་མིང་ཙམ་ཡང་མེད་དོ། །སྡུག་བསྔལ་བའི་མིང་ཙམ་དང་། ཉན་ཐོས་དང་རང་སངས་རྒྱས་རྣམས་ཀྱང་མིང་ཙམ་ཡང་མེད་དོ། །</s>
    <s id="1:187">སངས་རྒྱས་ཀྱི་ཞིང་དེ་ནི་བྱང་ཆུབ་སེམས་དཔའ་འཁྲིག་པའི་ཆོས་ [278b.2]དང་བྲལ་བ། དྲི་ང་བ་མེད་པ་འབའ་ཞིག་གིས་ཡོངས་སུ་གང་བར་གྱུར་ཏོ། །</s>
    <s id="1:188">འདུས་པ་རེ་རེ་ལ་འང་བྱང་ཆུབ་སེམས་དཔའ་ཁྲག་ཁྲིག་ཕྲག་བཅུ་གཉིས་ཡོད་དེ།</s>
    <s id="1:189">དེའི་མཇུག་ཏུ་བཅོམ་ལྡན་འདས་དེའི་བྱང་ཆུབ་སེམས་དཔའ་དཔག་ཏུ་མེད་གྲངས་མེད་པ་འདུས་པར་གྱུར་ཏོ། །</s>
    <s id="1:190">དེ་ [278b.3]བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་ཡང་ཆོས་གཞན་མི་སྟོན་ཏེ།</s>
    <s id="1:191">བྱང་ཆུབ་སེམས་དཔའི་སྡེ་སྣོད་ཕྱིར་མི་ལྡོག་པའི་འཁོར་ལོ་འབའ་ཞིག་སྟོན་པར་མཛད་དོ། །</s>
    <s id="1:192">བྱང་ཆུབ་སེམས་དཔའི་སྡེ་སྣོད་ཕྱིར་མི་ལྡོག་པའི་ [278b.4]འཁོར་ལོའི་ཆོས་ཀྱི་རྣམ་གྲངས་གང་ཞེ་ན།</s>
    <s id="1:193">འདི་ལྟ་སྟེ། ཆོས་གང་ཡང་དེ་བཞིན་ཉིད་ལས་ཕྱིར་མི་ལྡོག་པ་དང་།</s>
    <s id="1:194">ཆོས་གང་ཡང་ཆོས་ཀྱི་དབྱིངས་ལས་ཕྱིར་མི་ལྡོག་པ་དང་།</s>
    <s id="1:195">ཆོས་གང་ཡང་ཡང་དག་པའི་མཐའ་ལས་ཕྱིར་མི་ལྡོག་པ་དང་།</s>
    <s id="1:196">འདོད་ཆགས་འདོད་ཆགས་ཀྱི་ [278b.5]ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:197">ཞེ་སྡང་ཞེ་སྡང་གི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:198">གཏི་མུག་གཏི་མུག་གི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:199">གཟུགས་གཟུགས་ཀྱི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:200">ཚོར་བ་དང་། འདུ་ཤེས་དང་། འདུ་བྱེད་རྣམས་དང་། [278b.6]རྣམ་པར་ཤེས་པ་རྣམ་པར་ཤེས་པའི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:201">མིག་མིག་གི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:202">རྣ་བ་དང་། སྣ་དང་། ལྕེ་དང་། ལུས་དང་། ཡིད་ཡིད་ཀྱི་ངོ་བོ་ཉིད་ལས་ཕྱིར་མི་ལྡོག་པ་དང་།</s>
    <s id="1:203">ངོ་བོ་ཉིད་གང་ཡིན་པ་དེ་ནི་དངོས་པོ་མེད་ལ།</s>
    <s id="1:204">དངོས་ [278b.7]པོ་མེད་པ་གང་ཡིན་པ་དེ་ནི་གང་ནས་ཀྱང་ཕྱིར་མི་ལྡོག་ལ།</s>
    <s id="1:205">གང་དུ་ཡང་མི་འཇུག་པའོ། །</s>
    <s id="1:206">རིགས་ཀྱི་བུ་དེ་ལྟར་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ། སངས་རྒྱས་ཀྱི་ཞིང་དེ་ན་བྱང་ཆུབ་སེམས་དཔའ་དེ་དག་ལ་བྱང་ [279a] [279a.1]ཆུབ་སེམས་དཔའི་སྡེ་སྣོད་ཕྱིར་མི་ལྡོག་པའི་འཁོར་ལོའི་ཆོས་ཀྱི་རྣམ་གྲངས་ཡང་དག་པར་སྟོན་ཏོ། །</s>
    <s id="1:207">དེའི་ཚེ་ཆོས་ཀྱི་རྒྱལ་པོ་ཆོས་དང་ལྡན་པ་གླིང་བཞི་པའི་དབང་ཕྱུག་འཁོར་ལོས་སྒྱུར་བའི་རྒྱལ་པོ་གསེར་མདོག་ཅེས་བྱ་བ་ཞིག་བྱུང་ངོ་། །</s>
    <s id="1:208">རིགས་ཀྱི་བུ་རྒྱལ་པོ་གསེར་ [279a.2]མདོག་དེས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་བྱང་ཆུབ་སེམས་དཔའི་དགེ་འདུན་ཆེན་པོ་དང་བཅས་པ་ལ་ལོ་བྱེ་བ་ཕྲག་བརྒྱད་ཅུ་རྩ་བཞིའི་བར་དུ་མཆོད་པ་དང་བསྙེན་བཀུར་ཐམས་ཅད་ཀྱིས་བསྙེན་བཀུར་ [279a.3]བྱས། བླ་མར་བྱས། རི་མོར་བྱས། མཆོད་པ་བྱས་སོ། །</s>
    <s id="1:209">རིགས་ཀྱི་བུ་འདི་ལྟར་རྒྱལ་པོ་ཆེན་པོ་བཞི་དང་ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་འཁོར་དང་བཅས་པས་ཀྱང་རྒྱལ་པོ་གསེར་མདོག་གི་བསམ་པ་རིག་ནས།</s>
    <s id="1:210">བཅོམ་ལྡན་འདས་དེ་བཞིན་ [279a.4]གཤེགས་པ་གསེར་བཟངས་འོད་དེ་ལ་བསྙེན་བཀུར་བྱ་བར་སྤྲོ་བར་གྱུར་ཏོ། །</s>
    <s id="1:211">རིགས་ཀྱི་བུ་རྒྱལ་པོ་གསེར་མདོག་དེས་འཁོར་གྱི་ཁྱམས་དཔག་ཚད་བརྒྱད་ཅུ་རྩ་བཞི་པ་ཞིག་བྱས་ཏེ།</s>
    <s id="1:212">འཁོར་གྱི་ཁྱམས་དེར་དར་གྱི་ལྡ་ལྡི་ནི་བྲེས།</s>
    <s id="1:213">མེ་ཏོག་གིས་ནི་པུས་མོ་ནུབ་པ་ཙམ་དུ་ཁྱབ་པར་བྱས།</s>
    <s id="1:214">[279a.5]སྟེང་གི་བར་སྣང་ལ་ནི་མུ་ཏིག་དམར་པོའི་དྲ་བ་བྲེས།</s>
    <s id="1:215">སྙིང་པོའི་སྤོས་ཀྱི་མཆོག་གིས་ནི་བདུགས་ཏེ།</s>
    <s id="1:216">འཁོར་གྱི་ཁྱམས་དེར་དེ་བཞིན་གཤེགས་པ་དེའི་གདན་བྱེ་བ་འབུམ་ཕྲག་དགུ་བཅུ་རྩ་དགུ་རི་བའི་རས་བཅོས་བུ་བྱེ་བ་ཁྲག་ཁྲིག་འབུམ་ཕྲག་དུ་མ་བཏིང་བ་ཁྲིའི་རྐང་པ་རིན་པོ་ཆེ་དུ་མས་ [279a.6]སྤྲས་པ་ཞིག་བཤམས་སོ། །</s>
    <s id="1:217">བྱང་ཆུབ་སེམས་དཔའ་རེ་རེའི་སྟན་ཡང་བྱེ་བ་ཕྲག་འབུམ་རི་བ་དག་བཤམས་སོ། །</s>
    <s id="1:218">དེའི་ཚེ་དེ་བཞིན་གཤེགས་པ་དེ་དཔག་ཚད་ཉིས་སྟོང་ན་བཞུགས་ཏེ།</s>
    <s id="1:219">རིགས་ཀྱི་བུ་འདི་ལྟར་རྒྱལ་པོ་གསེར་མདོག་གིས་གཤེགས་ཤུལ་དཔག་ཚད་ [279a.7]ཉིས་སྟོང་ལེགས་པར་བརྒྱན་ནས།</s>
    <s id="1:220">འདི་ལྟ་སྟེ། ལམ་དེའི་ངོས་གཡས་གཡོན་དུ་སྟེགས་བུ་རིན་པོ་ཆེ་སྣ་ཚོགས་ཀྱིས་སྤྲས་པ་དག་བྱས་སོ། །</s>
    <s id="1:221">ལམ་དེ་ཡང་པུས་མོ་ནུབ་པ་ཙམ་དུ་མེ་ཏོག་གིས་ཁེབས་པར་བྱས་སོ། །</s>
    <s id="1:222">སྟེང་གི་བར་སྣང་ལ་ནི་རིན་པོ་ཆེ་སྣ་ཚོགས་ཀྱི་དྲ་བའི་ [279b] [279b.1]བླ་རེ་བྲེས་སོ། །</s>
    <s id="1:223">སྟེགས་བུ་དེ་དག་ལ་ཡང་རིན་པོ་ཆེའི་ཤིང་ལྗོན་པ་འཕང་དུ་མདའ་རྒྱང་གང་ཙམ་ཡོད་པ་དག་བཙུགས་སོ། །</s>
    <s id="1:224">རིན་པོ་ཆེའི་ཤིང་ལྗོན་པ་གཅིག་ནས་རིན་པོ་ཆེའི་ཤིང་ལྗོན་པ་གཅིག་ཏུ་རིན་པོ་ཆེའི་ཐག་གུ་བྲེས་སོ། །</s>
    <s id="1:225">རིན་པོ་ཆེའི་ཤིང་ལྗོན་པ་གཉིས་གཉིས་ཀྱི་བར་ [279b.2]དུ་རྫིང་རིན་པོ་ཆེའི་སྟེགས་བུས་བསྐོར་བ་གསེར་གྱི་བྱེ་མ་བདལ་བ། བཻ་དཱུརྱའི་ཐེམ་སྐས་ཀྱི་རིམ་པ་དང་བཅས་པ།</s>
    <s id="1:226">མེ་ཏོག་ཨུད་པལ་དང་། པད་མ་དང་། ཀུ་མུ་ད་དང་། པད་མ་དཀར་པོས་གང་བ། ངུར་པ་སྐད་འབྱིན་པ་དང་ལྡན་པ་དག་བྱས་སོ། །</s>
    <s id="1:227">དེ་བཞིན་དུ་རིན་པོ་ཆེའི་ཤིང་ [279b.3]ལྗོན་པའི་བར་ཐམས་ཅད་དུ་ཡང་རྫིང་དག་བྱས་ཏེ་བཀོད་པ་དེ་ཁོ་ན་དང་འདྲ་བར་བཀོད་དོ། །</s>
    <s id="1:228">རིན་པོ་ཆེའི་ཤིང་ལྗོན་པ་ཐམས་ཅད་ཀྱི་དྲུང་དུ་མེ་ཏོག་སིལ་མ་ཐོགས་པའི་མི་ལྔ་བརྒྱ་ལྔ་བརྒྱ་བཀོད་དོ། །</s>
    <s id="1:229">རིན་པོ་ཆེའི་སྤོས་ཀྱི་སྣོད་ཐོགས་པའི་མི་ལྔ་བརྒྱ་ལྔ་བརྒྱ་བཀོད་དོ། །</s>
    <s id="1:230">རྔ་བོ་ཆེ་དང་། རྫ་ [279b.4]རྔ་དང་། ཁར་རྔ་དང་། ཀིམ་པ་ལ་དང་། པི་བང་དང་། ཁར་དཀྲོལ་ལ་སོགས་པ་རོལ་མོའི་ཆ་སྤྱད་རྣམ་པ་སྣ་ཚོགས་ཐོགས་པའི་མི་ལྔ་བརྒྱ་ལྔ་བརྒྱ་བཀོད་དོ། །</s>
    <s id="1:231">གདུགས་དང་། རྒྱལ་མཚན་དང་། བ་དན་ཐོགས་པའི་མི་ལྔ་བརྒྱ་ལྔ་བརྒྱ་བཀོད་དོ། །</s>
    <s id="1:232">དེ་ལྟར་རིན་པོ་ཆེའི་ཤིང་ [279b.5]ལྗོན་པ་རེ་རེའི་དྲུང་ཐམས་ཅད་དུ་མི་བརྒྱ་ཕྲག་དེ་སྙེད་དེ་སྙེད་བཀོད་ནས།</s>
    <s id="1:233">གང་གི་ཚེ་བཅོམ་ལྡན་འདས་དེ་བཞིན་གཤེགས་པ་གསེར་བཟངས་འོད་ཕན་ཚུན་དུ་གཤེགས་པ་དེའི་ཚེ་ཁྱོད་ཀྱིས་མེ་ཏོག་སིལ་མ་འདི་དག་གིས་གཏོར་ཅིག །</s>
    <s id="1:234">ཙན་དན་གྱི་ཕྱེ་མ་འདི་དག་གིས་གཏོར་ཅིག །</s>
    <s id="1:235">པོག་ [279b.6]པོར་འདི་དག་གིས་བདུགས་པར་གྱིས་ཤིག །</s>
    <s id="1:236">སིལ་སྙན་འདི་དག་ཀྱང་དཀྲོལ་ཅིག །</s>
    <s id="1:237">གདུགས་དང་། རྒྱལ་མཚན་དང་། བ་དན་འདི་དག་ཀྱང་སྒྲེངས་ཤིག་ཅེས་བསྒོའོ། །</s>
    <s id="1:238">རིན་པོ་ཆེའི་ཤིང་ལྗོན་པ་ཐམས་ཅད་ཀྱི་དྲུང་དུ་རིན་པོ་ཆེའི་མེ་ཏོག་གི་སྣོད་ཐོགས་པའི་མི་ལྔ་བརྒྱ་ལྔ་བརྒྱ་ [279b.7]ཡང་བཀོད་དོ། །</s>
    <s id="1:239">ལྷག་མ་རྣམས་ཀྱང་དེ་བཞིན་དུ་སྦྱར་ཏེ།</s>
    <s id="1:240">གང་གི་ཚེ་དེ་བཞིན་གཤེགས་པ་དེ་ལམ་འདི་ནས་ཕན་ཚུན་དུ་གཤེགས་པ་དེའི་ཚེ་ཁྱོད་ཀྱིས་རིན་པོ་ཆེའི་མེ་ཏོག་འདི་དག་གིས་གཏོར་ཅིག་ཅེས་བསྒོའོ། །</s>
    <s id="1:241">རིགས་ཀྱི་བུ་འདི་ལྟར་བཅོམ་ལྡན་འདས་དེ་བཞིན་གཤེགས་པ་ [280a] [280a.1]གསེར་བཟངས་འོད་དེ། གཙུག་ལག་ཁང་དེ་ནས་བྱུང་མ་ཐག་ཏུ་འཁོར་གྱི་ཁྱམས་སུ་གཤེགས་ཏེ་</s>
    <s id="1:242">དེའི་བར་དུ་གཙུག་ལག་ཁང་ནས་བྱང་ཆུབ་སེམས་དཔའ་རྣམས་ལ་སྣང་བ་བྱུང་ངོ་། །</s>
    <s id="1:243">རིགས་ཀྱི་བུ་འདི་ལྟར་ལམ་དཔག་ཚད་ཉིས་སྟོང་པོ་དེ་དག་བྱང་ཆུབ་སེམས་ [280a.2]དཔའ་སེམས་དཔའ་ཆེན་པོས་གང་སྟེ།</s>
    <s id="1:244">བྱང་ཆུབ་སེམས་དཔའ་སེམས་དཔའ་ཆེན་པོ་རེ་རེ་ཕན་ཚུན་དུ་འདོམ་རེ་རེ་ཙམ་ན་འགྲེང་ངོ་། །</s>
    <s id="1:245">རིགས་ཀྱི་བུ་འདི་ལྟར་དེ་བཞིན་གཤེགས་པ་དེ་ཕན་ཚུན་དུ་གཤེགས་པ་ན། འདི་ལྟ་སྟེ།</s>
    <s id="1:246">སངས་རྒྱས་ཀྱི་མཐུས་བྱང་ཆུབ་སེམས་དཔའ་ [280a.3]རེ་རེའི་མགོ་བོའི་དྲང་ཐད་ཀྱི་སྟེང་ན་དངུལ་གྱི་གདུགས་དཀར་པོ་གསེར་གྱི་རྩ་བ་ཅན། མུ་ཏིག་དམར་པོའི་དྲ་བས་གཡོགས་པ་གསེར་གྱི་དྲིལ་བུ་གཡེར་ཀའི་དྲ་བས་བསྐོར་བ།</s>
    <s id="1:247">མ་བཟུང་བར་ནམ་མཁའ་ལ་ཕན་ཚུན་དུ་འགྲོའོ། །</s>
    <s id="1:248">བྱང་ཆུབ་སེམས་དཔའ་ཐམས་ཅད་ཀྱང་དེ་དང་ [280a.4]འདྲའོ། །</s>
    <s id="1:249">རིན་པོ་ཆེའི་གདུགས་དེ་དག་ལ་དྲིལ་བུ་གཡེར་ཀའི་དྲ་བ་བཏགས་པ་གང་ཡིན་པ་དེ་དག་རླུང་གིས་བསྐྱོད་པ་ལས་སྒྲ་སྙན་ཅིང་ཡིད་དུ་འོང་བ་འབྱུང་སྟེ།</s>
    <s id="1:250">རིན་པོ་ཆེའི་གདུགས་དེ་དག་རླུང་གིས་བསྐྱོད་པ་ལས་སྒྲ་ཇི་ལྟ་བུ་འབྱུང་བ་དེ་འདྲ་བ་ནི་སིལ་སྙན་ཡན་ལག་འབུམ་དང་ལྡན་པ་ [280a.5]ལས་ཀྱང་མི་འབྱུང་ངོ་། །</s>
    <s id="1:251">རིན་པོ་ཆེའི་གདུགས་དང་དྲིལ་བུ་གཡེར་ཀ་དེ་དག་དང་། རིན་པོ་ཆེའི་ཤིང་ལྗོན་པའི་ལོ་མ་དེ་དག་དང་། རིན་པོ་ཆེའི་ཐག་གུ་དེ་དག་དང་། རིན་པོ་ཆེའི་སྟེགས་བུ་དེ་དག་དང་། སིལ་སྙན་དང་གླུ་དབྱངས་དེ་དག་ལས་ཀྱང་སངས་རྒྱས་ཀྱི་མཐུས་ཆོས་ཀྱི་སྒོ་རྣམ་པ་སྣ་ [280a.6]ཚོགས་ཀྱི་སྒྲ་འབྱུང་སྟེ།</s>
    <s id="1:252">དེ་ན་སེམས་ཅན་གང་དག་སྦྱིན་པ་ལ་མོས་པ་དེ་དག་གིས་ནི་སྦྱིན་པའི་སྒྲ་ཐོས་སོ། །</s>
    <s id="1:253">གང་དག་ཚུལ་ཁྲིམས་ལ་མོས་པ་དེ་དག་གིས་ནི་ཚུལ་ཁྲིམས་ཀྱི་སྒྲ་ཐོས་སོ། །</s>
    <s id="1:254">དེ་བཞིན་དུ་གང་དག་བཟོད་པ་དང་། བརྩོན་འགྲུས་དང་། བསམ་གཏན་ལ་མོས་པ་དང་། [280a.7]གང་དག་ཤེས་རབ་ལ་མོས་པ་དེ་དག་གིས་ནི་ཤེས་རབ་ཀྱི་སྒྲ་ཐོས་སོ། །</s>
    <s id="1:255">དེ་བཞིན་དུ་སྟོང་པ་ཉིད་དང་།</s>
    <s id="1:256">མཚན་མ་མེད་པ་དང་།</s>
    <s id="1:257">སྨོན་པ་མེད་པ་དང་།</s>
    <s id="1:258">སྐྱེ་བ་མེད་པ་དང་།</s>
    <s id="1:259">འགག་པ་མེད་པའི་སྒྲ་དང་།</s>
    <s id="1:260">དེ་བཞིན་དུ་དབང་པོ་དང་། སྟོབས་དང་། བྱང་ཆུབ་ཀྱི་ཡན་ལག་དང་། [280b] [280b.1]ལམ་གྱི་སྒྲ་དང་།</s>
    <s id="1:261">དེ་བཞིན་དུ་མངོན་པར་ཤེས་པ་དང་། སྟོབས་དང་། མི་འཇིགས་པ་དང་། སོ་སོ་ཡང་དག་པར་རིག་པ་དང་། སངས་རྒྱས་ཀྱི་ཆོས་མ་འདྲེས་པ་དག་གི་སྒྲ་འབྱུང་སྟེ།</s>
    <s id="1:262">སེམས་ཅན་རྣམས་ཇི་ལྟ་བུར་མོས་པ་དེ་ལྟ་བུའི་སྒྲ་འབྱུང་ཞིང་ཐོས་སོ། །</s>
    <s id="1:263">ཆོས་ཀྱི་སྒྲ་དེ་ཐོས་ནས་ཀྱང་</s>
    <s id="1:264">[280b.2]སེམས་ཅན་དཔག་ཏུ་མེད་གྲངས་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །</s>
    <s id="1:265">རིགས་ཀྱི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་ལམ་དེ་ནས་ཕན་ཚུན་དུ་གཤེགས་པ་ན།</s>
    <s id="1:266">དབུའི་དྲང་ཐད་ཀྱི་ [280b.3]སྟེང་གི་བར་སྣང་ལ་རིན་པོ་ཆེ་འབུམ་ཕྲག་དུ་མས་སྤྲས་པའི་ལྷའི་རིན་པོ་ཆེའི་གདུགས་མ་བཟུང་བར་འཕགས་ཏེ་ཕན་ཚུན་དུ་འགྲོའོ། །</s>
    <s id="1:267">རིན་པོ་ཆེའི་གདུགས་དེ་དང་། དྲིལ་བུ་གཡེར་ཀ་དེ་དག་རླུང་གིས་བསྐྱོད་པ་ལས་ཀྱང་སྒྲ་སྙན་ཅིང་ཡིད་དུ་འོང་བ་འབྱུང་སྟེ།</s>
    <s id="1:268">དེ་བཞིན་གཤེགས་པའི་ [280b.4]ཕྱག་རྒྱ་ཞེས་བྱ་བའི་ཆོས་བསྟན་པ་བྱུང་ངོ་། ། དེ་སྐད་ཅེས་བཀའ་སྩལ་པ་དང་།</s>
    <s id="1:269">བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:270">བཅོམ་ལྡན་འདས་དེ་བཞིན་གཤེགས་པ་གསེར་བཟངས་འོད་དེའི་རིན་པོ་ཆེའི་ [280b.5]གདུགས་དེ་ལས་བྱུང་བ་དེ་བཞིན་གཤེགས་པའི་ཕྱག་རྒྱ་ཞེས་བགྱི་བའི་ཆོས་བསྟན་པ་གང་ལགས་པ་དེ།</s>
    <s id="1:271">བཅོམ་ལྡན་འདས་དེ་བཞིན་གཤེགས་པས་ལེགས་པར་བཀའ་སྩལ་དུ་གསོལ།</s>
    <s id="1:272">དེ་སྐད་ཅེས་གསོལ་པ་དང་།</s>
    <s id="1:273">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་ [280b.6]དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:274">རིགས་ཀྱི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་།</s>
    <s id="1:275">དེ་བཞིན་གཤེགས་པའི་ཕྱག་རྒྱའི་བརྩམ་པ་ཙམ་ངས་བཤད་པར་བྱའོ། །</s>
    <s id="1:276">རིགས་ཀྱི་བུ་ཆོས་ཐམས་ཅད་ནི་སྟོང་པ་ཉིད་ཀྱི་ཕྱག་རྒྱ་དང་།</s>
    <s id="1:277">མཚན་མ་ [280b.7]མེད་པའི་ཕྱག་རྒྱ་དང་།</s>
    <s id="1:278">སྨོན་པ་མེད་པའི་ཕྱག་རྒྱ་དང་།</s>
    <s id="1:279">སྐྱེ་བ་མེད་པ་དང་། འགག་པ་མེད་པ་དང་། གནས་པ་མེད་པའི་ཕྱག་རྒྱ་དང་།</s>
    <s id="1:280">དངོས་པོ་མེད་པའི་ཕྱག་རྒྱ་དང་།</s>
    <s id="1:281">ཆོས་ཀྱི་དབྱིངས་ཀྱི་ཕྱག་རྒྱ་དང་།</s>
    <s id="1:282">དེ་བཞིན་ཉིད་ཀྱི་ཕྱག་རྒྱ་དང་།</s>
    <s id="1:283">ཡང་དག་པའི་མཐའི་ཕྱག་རྒྱ་དང་།</s>
    <s id="1:284">ཇི་ལྟ་བ་ [281a] [281a.1]བཞིན་གྱི་ཕྱག་རྒྱ་དང་།</s>
    <s id="1:285">འདོད་ཆགས་དང་བྲལ་བའི་ཕྱག་རྒྱ་དང་།</s>
    <s id="1:286">དབེན་པའི་ཕྱག་རྒྱ་དང་།</s>
    <s id="1:287">རྣམ་པར་གྲོལ་བའི་ཕྱག་རྒྱ་དང་།</s>
    <s id="1:288">མཚན་ཉིད་མེད་པའི་ཕྱག་རྒྱ་དང་།</s>
    <s id="1:289">བྱེད་པ་མེད་པ་དང་འགྲོ་བ་མེད་པའི་ཕྱག་རྒྱ་དང་།</s>
    <s id="1:290">གཟུང་དུ་མེད་པ་དང་གནས་མེད་པའི་ཕྱག་རྒྱས་ [281a.2]བཏབ་པའོ། །</s>
    <s id="1:291">རིགས་ཀྱི་བུ་ཆོས་ཐམས་ཅད་ནི་ནམ་མཁའི་ཕྱག་རྒྱས་བཏབ་པའོ། །</s>
    <s id="1:292">རིགས་ཀྱི་བུ་དཔེར་ན་ནམ་མཁའ་ལ་ནི་ཕྱག་རྒྱ་བརྐོ་བར་སླ་བ་ཡང་མ་ཡིན་ལ་</s>
    <s id="1:293">ཕྱག་རྒྱར་ཡང་འདུག་པ་དང་། ཕྱག་རྒྱའི་འབུར་ཡང་གདགས་སུ་མེད་དེ།</s>
    <s id="1:294">དེ་ཅིའི་ཕྱིར་ཞེ་ན།</s>
    <s id="1:295">གནས་ཀྱང་མེད།</s>
    <s id="1:296">རྐྱེན་ཡང་ [281a.3]མེད།</s>
    <s id="1:297">རྒྱུ་ཡང་མེད།</s>
    <s id="1:298">སྐྱེད་པ་ཡང་མེད།</s>
    <s id="1:299">རྟེན་ཡང་མེད་པའི་ཕྱིར་རོ། །</s>
    <s id="1:300">རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཆོས་ཐམས་ཅད་ནམ་མཁའ་དང་འདྲ་བ་དང་། ནམ་མཁའི་རྣམ་པ་ཅན་དང་། ནམ་མཁའི་ངོ་བོ་ཉིད་དང་། ནམ་མཁའ་སྟོན་པར་ཡང་ [281a.4]དག་པར་ཤེས་པ་དང་།</s>
    <s id="1:301">ནམ་མཁའ་ལ་ནི་ཆོས་ཐམས་ཅད་གདགས་སུ་མེད་པར་གནས་ཏེ་གདགས་པ་ཙམ་དུ་ཟད་དོ། །</s>
    <s id="1:302">ཇི་ལྟར་ནམ་མཁའི་ཆོས་ཐམས་ཅད་གདགས་སུ་མེད་པར་གནས་ཏེ་གདགས་པ་ཙམ་དུ་ཟད་པ་</s>
    <s id="1:303">དེ་བཞིན་དུ་ཆོས་ཐམས་ཅད་ལ་ཡང་གདགས་སུ་མེད་པར་གནས་ [281a.5]ཏེ། གདགས་པ་ཙམ་དུ་ཟད་པར་ཡང་དག་པར་ཤེས་པ་དང་།</s>
    <s id="1:304">གང་ཆོས་རྣམས་གདགས་པ་ཙམ་དུ་ཤེས་པ་དེ་ནི་དེ་བཞིན་ཉིད་དང་འགལ་བར་མི་བྱེད་པའོ། །</s>
    <s id="1:305">གང་དེ་བཞིན་ཉིད་དང་འགལ་བར་མི་བྱེད་པ་དེ་ནི་</s>
    <s id="1:306">དེ་བཞིན་གཤེགས་པའི་ཕྱག་རྒྱ་ཤེས་པའོ། །</s>
    <s id="1:307">འདི་ནི་དེ་བཞིན་ [281a.6]གཤེགས་པའི་ཕྱག་རྒྱ་སྟེ།</s>
    <s id="1:308">དེས་ན་དེ་བཞིན་ཉིད་ལ་རྨོངས་པར་མི་འགྱུར་རོ། །</s>
    <s id="1:309">བསྟན་པ་འདི་བཤད་པ་ན་བྱང་ཆུབ་སེམས་དཔའ་ལྔ་བརྒྱས་མི་སྐྱེ་བའི་ཆོས་རྣམས་ལ་བཟོད་པ་ཐོབ་པར་གྱུར་ཏོ། །</s>
    <s id="1:310">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་ [281a.7]པར་རྩེ་བ་ལ་བཀའ་སྩལ་པ།</s>
    <s id="1:311">རིགས་ཀྱི་བུ་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་བྱང་ཆུབ་སེམས་དཔའི་དགེ་འདུན་དང་བཅས་པར་འཁོར་གྱི་ཁྱམས་དེར་གཤེགས་ཏེ་དེར་བྱོན་པ་ན་</s>
    <s id="1:312">ལྷ་འབུམ་དག་མཆོད་པའི་ [281b] [281b.1]ལས་བྱ་བ་ལ་སྤྲོ་བར་གྱུར་ཏེ།</s>
    <s id="1:313">མེ་ཏོག་ཨུད་པ་ལ་དང་། པད་མ་དང་། ཀུ་མུ་ད་དང་། པད་མ་དཀར་པོ་རྣམས་འཐོར་བར་བྱེད་དོ། །</s>
    <s id="1:314">ལྷའི་མེ་ཏོག་མན་དཱ་ར་བའི་ཆར་ཡང་འབེབས་སོ། །</s>
    <s id="1:315">སིལ་སྙན་བྱེ་བ་ཕྲག་འབུམ་དག་ཀྱང་དཀྲོལ་བར་བྱེད་དོ། །</s>
    <s id="1:316">རིགས་ཀྱི་བུ་འདི་ལྟར་དེ་བཞིན་གཤེགས་ [281b.2]པ་གསེར་བཟངས་འོད་དེ་འཁོར་གྱི་ཁྱམས་དེར་བཞུགས་པ་ན་</s>
    <s id="1:317">རྒྱལ་པོ་ཆེན་པོ་བཞི་དང་། ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་མཆོད་པའི་ལས་བྱ་བ་དང་། བསྙེན་བཀུར་བྱ་བ་དང་། བླ་མར་བྱ་བའི་ཕྱིར་ཉེ་བར་གནས་པར་གྱུར་ཏོ། །</s>
    <s id="1:318">མཆོད་པ་ཇི་ལྟ་བུ་དག་གི་ [281b.3]ཕྱིར་སྤྲོ་བར་གྱུར་ཅེ་ན།</s>
    <s id="1:319">འདི་ལྟ་སྟེ། དེ་བཞིན་གཤེགས་པ་དེ་བྱང་ཆུབ་སེམས་དཔའི་དགེ་འདུན་དང་བཅས་པར་བཞུགས་པ་ལ།</s>
    <s id="1:320">བྱང་ཆུབ་སེམས་དཔའ་རེ་རེའི་རྒྱབ་ན་གླང་པོ་ཆེ་དཀར་པོ་རྒྱན་ཐམས་ཅད་ཀྱིས་བརྒྱན་པ་ཉེ་བར་གནས་ལ།</s>
    <s id="1:321">གླང་པོ་ཆེའི་རྒྱལ་པོ་དེའི་སྣ་ལ་ཡང་འདི་ལྟ་སྟེ།</s>
    <s id="1:322">[281b.4]རླུང་དང་ཉི་མ་བསྐྱབ་པའི་ཕྱིར་</s>
    <s id="1:323">རིན་པོ་ཆེའི་གདུགས་གསལ་ཞིང་བལྟ་ན་སྡུག་པ་ཐོགས་པ་དང་།</s>
    <s id="1:324">གླང་པོ་ཆེའི་རྒྱལ་པོ་ཐམས་ཅད་ཀྱི་སྣ་ལ་ཡང་མུ་ཏིག་སྔོན་པོ་གསལ་བའི་མུ་ཏིག་གི་དོ་ཤལ་འཕྱང་བ་དང་།</s>
    <s id="1:325">མུ་ཏིག་གི་དོ་ཤལ་དེ་ལས་ཀྱང་ཆུ་བསིལ་ཞིང་བཻ་དཱུརྱ་སྔོན་པོ་འདྲ་ལ་ཡན་ [281b.5]ལག་བརྒྱད་དང་ལྡན་པ་འབབ་སྟེ།</s>
    <s id="1:326">ཆུ་དེས་ཆུའི་བྱ་བ་བྱེད་པའོ། །</s>
    <s id="1:327">བྱང་ཆུབ་སེམས་དཔའ་དག་འཁོད་མ་ཐག་ཏུ་འདི་ལྟ་སྟེ།</s>
    <s id="1:328">ལྷའི་མཐུས་ལག་པ་གཡས་པ་ལ་རིན་པོ་ཆེའི་ལྷུང་བཟེད་བྱུང་བར་གྱུར་ཏོ། །</s>
    <s id="1:329">ལྷ་རྣམས་ཀྱང་བྱང་ཆུབ་སེམས་དཔའ་དེ་དག་གི་ལྷུང་བཟེད་འཛིན་པར་ [281b.6]བྱེད་དོ། །</s>
    <s id="1:330">དེ་བཞིན་གཤེགས་པ་གསེར་བཟངས་འོད་དེ་ལ་ནི་ཚངས་པ་ཉིད་རིན་པོ་ཆེའི་གདུགས་ཐོགས་ཏེ་སྣམ་ལོགས་ན་འདུག་གོ། །</s>
    <s id="1:331">རིན་པོ་ཆེའི་གདུགས་དེ་ལས་ཀྱང་མུ་ཏིག་གི་དོ་ཤལ་དག་འཕྱང་ངོ་། །</s>
    <s id="1:332">མུ་ཏིག་གི་དོ་ཤལ་དེ་དག་ལས་ཀྱང་ཆུ་བསིལ་ཞིང་བཻ་དཱུརྱ་སྔོན་པོ་འདྲ་ལ་</s>
    <s id="1:333">[281b.7]ཡན་ལག་བརྒྱད་དང་ལྡན་པ་འབབ་སྟེ།</s>
    <s id="1:334">ཆུ་དེས་དེ་བཞིན་གཤེགས་པ་དེའི་ཆུའི་བྱ་བ་མཛད་དོ། །</s>
    <s id="1:335">ལྷའི་དབང་པོ་བརྒྱ་བྱིན་ནི་བཅོམ་ལྡན་འདས་དེའི་ལྷུང་བཟེད་འཛིན་ཏོ། །</s>
    <s id="1:336">རིགས་ཀྱི་བུ་འདི་ལྟར་དེ་བཞིན་གཤེགས་པ་དེ་བྱང་ཆུབ་སེམས་དཔའི་འཁོར་དང་བཅས་པར་བཞུགས་ [282a]</s>
    <s id="1:337">[282a.1]མ་ཐག་ཏུ་བྱང་ཆུབ་སེམས་དཔའ་དེ་དག་ལ་ལྷ་མོ་རེ་རེ་མདུན་ན་འདུག་སྟེ།</s>
    <s id="1:338">ལྷའི་སྤོས་དྲི་ཞིམ་པོ་སྣ་དུ་མ་མཆིག་ལ་འཐག་པར་བྱེད་དོ། །</s>
    <s id="1:339">སྤོས་དེ་འཐག་པ་ན་ཡང་རྫི་ཕྱོགས་དང་རྫི་ཕྱོགས་མ་ཡིན་པར་སེར་བུ་ལྡང་སྟེ།</s>
    <s id="1:340">སེར་བུ་དེས་བྱང་ཆུབ་སེམས་དཔའ་དེ་དག་གི་ལུས་ལ་ [282a.2]སྤོས་ཀྱིས་ཕོག་པར་བྱེད་དོ། །</s>
    <s id="1:341">སྐྱེས་བུ་དམ་པ་དེ་དག་ནི་དྲི་ང་བ་མེད་པ་སྟེ།</s>
    <s id="1:342">དེ་དག་ནི་ལྷ་མོའི་འདུ་ཤེས་ཀྱང་འཇུག་པར་མི་བྱེད་ལ་དེ་དག་ནི་སྤོས་ཀྱི་མཚན་མ་ཡང་མི་སྐྱེད་ན་ཆགས་པར་ལྟ་ག་ལ་འགྱུར་ཏེ་དེ་ནི་གནས་མེད་དོ། །</s>
    <s id="1:343">རིགས་ཀྱི་བུ་འདི་ལྟར་རྒྱལ་པོ་གསེར་མདོག་དེས་དེ་བཞིན་ [282a.3]གཤེགས་པ་གསེར་བཟངས་འོད་བཞུགས་པར་རིག་ནས་</s>
    <s id="1:344">བུ་སྟོང་དང་།</s>
    <s id="1:345">བུད་མེད་བརྒྱད་ཁྲི་བཞི་སྟོང་དང་།</s>
    <s id="1:346">རྒྱལ་པོ་བརྒྱད་ཁྲི་བཞི་སྟོང་དང་།</s>
    <s id="1:347">ཁྱིམ་བདག་བརྒྱད་ཁྲི་བཞི་སྟོང་དང་།</s>
    <s id="1:348">ཚོང་དཔོན་བརྒྱད་ཁྲི་བཞི་སྟོང་དང་།</s>
    <s id="1:349">བློན་པོ་བརྒྱད་ཁྲི་བཞི་སྟོང་དང་།</s>
    <s id="1:350">བུ་མོ་བརྒྱད་ཁྲི་བཞི་སྟོང་དང་།</s>
    <s id="1:351">[282a.4]གཞན་ཡང་སྐྱེ་བོའི་ཚོགས་མང་པོ་དག་དང་ལྷན་ཅིག་ཏུ་རང་གི་ལག་ནས་བཅའ་བ་དང་བཟའ་བ་བསོད་པ་མང་པོ་མཆོག་ཏུ་གཙང་བས་ཚིམ་པར་བྱས་ཏེ་ཅི་བཞེད་པ་བསྟབས་སོ། །</s>
    <s id="1:352">ཚིམ་པར་བྱས་ཤིང་ཅི་བཞེད་པ་བསྟབས་ཏེ་བཤོས་གསོལ་ནས་བསྩང་ལྡེར་གྱུ་སྟེ་ཕྱག་བཅབས་པར་རིག་ [282a.5]ནས།</s>
    <s id="1:353">དེ་བཞིན་གཤེགས་པ་ལ་བྱེ་བ་འབུམ་ཕྲག་དགུ་བཅུ་རྩ་དགུ་རི་བའི་རས་བཅོས་བུ་ཕྲུགས་ཅིག་ཕུལ་ལོ། །</s>
    <s id="1:354">བྱང་ཆུབ་སེམས་དཔའ་རེ་རེ་ལ་ཡང་བྱེ་བ་ཕྲག་འབུམ་རི་བའི་རས་བཅོས་བུ་ཕྲུགས་རེ་རེ་ཕུལ་ལོ། །</s>
    <s id="1:355">ཕུལ་ནས་ཀྱང་སྐྱེ་བོའི་ཚོགས་ཆེན་པོ་དེ་དག་དང་།</s>
    <s id="1:356">ཡུལ་མི་གཙོ་བོ་ [282a.6]རྣམས་དང་ལྷན་ཅིག་ཏུ་ཐལ་མོ་སྦྱར་ནས་འདི་ལྟ་སྟེ།</s>
    <s id="1:357">ཆོས་མཉན་པ་ལ་གུས་པའི་ཕྱིར་དེ་བཞིན་གཤེགས་པའི་སྤྱན་སྔར་འཁོད་དོ། །</s>
    <s id="1:358">རིགས་ཀྱི་བུ་འདི་ལྟར་དེ་བཞིན་གཤེགས་པ་གསེར་བཟངས་འོད་དེས་སྐྱེ་བོའི་ཚོགས་ཆེན་པོ་གུས་པར་འཁོད་པ་དང་།</s>
    <s id="1:359">བྱང་ཆུབ་སེམས་དཔའ་རྣམས་ [282a.7]ཆོས་འདོད་པར་ཐུགས་སུ་ཆུད་ནས་</s>
    <s id="1:360">སྒོ་སོ་སོ་བ་ཞེས་བྱ་བའི་ཆོས་ཀྱི་རྣམ་གྲངས་བསྟན་ཏོ། །</s>
    <s id="1:361">དེ་སྐད་ཅེས་བཀའ་སྩལ་པ་དང་།</s>
    <s id="1:362">བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:363">བཅོམ་ལྡན་འདས་གང་བཅོམ་ལྡན་ [282b] [282b.1]འདས་དེ་བཞིན་གཤེགས་པ་གསེར་བཟངས་འོད་དེས་བསྟན་པའི་བྱང་ཆུབ་སེམས་དཔའ་རྣམས་ཀྱི་སྒོ་སོ་སོ་བ་ཞེས་བགྱི་བའི་ཆོས་ཀྱི་རྣམ་གྲངས་དེ་གང་ལགས།</s>
    <s id="1:364">བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་དེ་ལེགས་པར་བཀའ་སྩལ་དུ་གསོལ།</s>
    <s id="1:365">དེ་ལྟར་བགྱིས་ན་བྱང་ཆུབ་ [282b.2]སེམས་དཔའི་ཐེག་པ་པའི་རིགས་ཀྱི་བུའམ། རིགས་ཀྱི་བུ་མོ་རྣམས་ཀྱང་སྒོ་སོ་སོ་བའི་ཆོས་ཀྱི་རྣམ་གྲངས་དེ་ལ་སློབ་པར་འགྱུར་ལགས་སོ། །</s>
    <s id="1:366">དེ་སྐད་ཅེས་གསོལ་པ་དང་།</s>
    <s id="1:367">བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:368">རིགས་ [282b.3]ཀྱི་བུ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུང་ཤིག་དང་།</s>
    <s id="1:369">སྒོ་སོ་སོ་བའི་ཆོས་ཀྱི་རྣམ་གྲངས་དེ་ལས་བརྩམ་པ་ཙམ་ཞིག་བཤད་པར་བྱའོ། །</s>
    <s id="1:370">རིགས་ཀྱི་བུ་བྱང་ཆུབ་སེམས་དཔའ་རྣམས་ཀྱི་སྒོ་སོ་སོ་བ་ནི་གཞན་མ་ཡིན་གྱི་ཕ་རོལ་ཏུ་ཕྱིན་པ་དྲུག་ཁོ་ནར་ཟད་དེ།</s>
    <s id="1:371">འདི་ལྟ་སྟེ། སྦྱིན་ [282b.4]པའི་ཕ་རོལ་ཏུ་ཕྱིན་པ་དང་།</s>
    <s id="1:372">ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་།</s>
    <s id="1:373">བཟོད་པའི་ཕ་རོལ་ཏུ་ཕྱིན་པ་དང་།</s>
    <s id="1:374">བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་།</s>
    <s id="1:375">བསམ་གཏན་གྱི་ཕ་རོལ་ཏུ་ཕྱིན་པ་དང་།</s>
    <s id="1:376">ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།</s>
    <s id="1:377">རིགས་ཀྱི་བུ་བྱང་ཆུབ་སེམས་དཔའ་རྣམས་ཀྱི་སྒོ་ [282b.5]སོ་སོ་བ་ནི་དེ་ཡིན་ནོ། །</s>
    <s id="1:378">དེ་ཅིའི་ཕྱིར་ཞེ་ན།</s>
    <s id="1:379">འདི་ཉིད་ལ་སྔོན་གྱི་དེ་བཞིན་གཤེགས་པ་རྣམས་ཀྱིས་ཀྱང་བསླབས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ་ཆོས་ཀྱི་འཁོར་ལོ་ཡང་བསྐོར།</s>
    <s id="1:380">སེམས་ཅན་རྣམས་ཀྱང་ཡོངས་སུ་ [282b.6]སྨིན་པར་མཛད་ནས་</s>
    <s id="1:381">ཡོངས་སུ་མྱ་ངན་ལས་འདས་ལ།</s>
    <s id="1:382">མ་འོངས་པའི་དེ་བཞིན་གཤེགས་པ་རྣམས་ཀྱང་སྒོ་སོ་སོ་བ་འདི་ཉིད་ལ་བསླབས་ནས་</s>
    <s id="1:383">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཞིང་།</s>
    <s id="1:384">ད་ལྟར་བྱུང་བའི་དུས་ཀྱི་དེ་ [282b.7]བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་དག་འཇིག་རྟེན་གྱི་ཁམས་དཔག་ཏུ་མེད་གྲངས་མེད་པ་དག་ན་བཞུགས་ཤིང་</s>
    <s id="1:385">འཚོ་ལ་གཞེས་པའི་དེ་བཞིན་གཤེགས་པའི་དེ་དག་ཀྱང་སྒོ་སོ་སོ་བའི་ཆོས་ཀྱི་རྣམ་གྲངས་འདི་ཉིད་ལ་བསླབས་ནས་</s>
    <s id="1:386">བླ་ན་མེད་པ་ཡང་ [283a] [283a.1]དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ་ཆོས་ཀྱི་འཁོར་ལོ་བསྐོར་བར་མཛད་པའི་ཕྱིར་རོ། །</s>
    <s id="1:387">རིགས་ཀྱི་བུ་གང་བྱང་ཆུབ་སེམས་དཔའི་སྒོ་སོ་སོ་བ་ཡང་དག་པར་སྨྲ་བས་སྨྲ་བ་ནི་ཕ་རོལ་ཏུ་ཕྱིན་པ་དྲུག་པོ་འདི་དག་ཉིད་ཡང་དག་པར་སྨྲ་བས་ [283a.2]སྨྲ་བའོ། །</s>
    <s id="1:388">དེ་ལ་སྒོ་སོ་སོ་བ་དེའི་བྱེ་བྲག་ནི་གང་ཡིན།</s>
    <s id="1:389">ཉེས་པ་ནི་གང་ཡིན།</s>
    <s id="1:390">རྣམ་པར་གནོན་པ་ནི་གང་ཡིན།</s>
    <s id="1:391">ངེས་པར་འབྱུང་བ་ནི་གང་ཡིན་ཞེ་ན།</s>
    <s id="1:392">སེར་སྣའི་སེམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:393">ཀུན་ཏུ་འཛིན་པའི་སེམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:394">[283a.3]ཡོངས་སུ་འཛིན་པའི་སེམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:395">ནོར་ཀུན་ཏུ་སྲུང་ལ་བགོ་བཤའ་མི་བྱེད་པ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:396">དེ་ལ་བྱང་ཆུབ་སེམས་དཔའ་གང་སེར་སྣའི་སེམས་རྣམ་པར་གནོན་ཅིང་བཅོམ་ནས་</s>
    <s id="1:397">སྦྱིན་པ་ཡིད་ལ་བྱེད་པ་སྐྱེད་པ་དེ་ནི་དེའི་རྣམ་པར་ [283a.4]གནོན་པ་ཡིན་ནོ། །</s>
    <s id="1:398">དེ་ལོངས་སྤྱོད་ཇི་ལྟར་ཆུང་ཡང་རུང་། ལོངས་སྤྱོད་རྒྱ་ཆེན་པོ་དག་ཡོད་ཀྱང་རུང་སྟེ།</s>
    <s id="1:399">དགེ་སྦྱོང་དང་། བྲམ་ཟེ་དང་། སློང་བ་རྣམས་ལ་བགོ་བཤའ་བྱེད་ལ་དེ་དགའ་བའི་སེམས་དང་།</s>
    <s id="1:400">ཀུན་ཏུ་འཛིན་པ་མེད་པའི་སེམས་དང་།</s>
    <s id="1:401">མགུ་བའི་སེམས་དང་། [283a.5]རྣམ་པར་སྨིན་པ་ལ་རེ་བ་མེད་པར་</s>
    <s id="1:402">སེམས་ཅན་ཐམས་ཅད་ལ་སྙིང་རྗེ་བས་ཕན་པའི་དངོས་པོ་སྔོན་དུ་བཏང་བའི་སེམས་བསྐྱེད་པས་</s>
    <s id="1:403">ལག་པ་བརྐྱང་སྟེ་</s>
    <s id="1:404">སྦྱིན་པ་སྦྱིན་པར་བྱེད་པའི་བྱང་ཆུབ་སེམས་དཔའ་དེ་ནི་</s>
    <s id="1:405">སྒོ་སོ་སོ་བ་ལ་སློབ་པ་ཡིན་ཏེ།</s>
    <s id="1:406">འདི་ནི་བྱང་ཆུབ་སེམས་དཔའི་ངེས་པར་འབྱུང་བའོ། །</s>
    <s id="1:407">རིགས་ཀྱི་བུ་ [283a.6]འཆལ་པའི་ཚུལ་ཁྲིམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:408">ཉམས་པའི་ཚུལ་ཁྲིམས་དང་།</s>
    <s id="1:409">འདྲེས་པའི་ཚུལ་ཁྲིམས་དང་།</s>
    <s id="1:410">ཞིག་པའི་ཚུལ་ཁྲིམས་དང་།</s>
    <s id="1:411">རལ་བའི་ཚུལ་ཁྲིམས་དང་།</s>
    <s id="1:412">ནག་ནོག་གི་ཚུལ་ཁྲིམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:413">བྱང་ཆུབ་སེམས་ [283a.7]དཔའི་འཆལ་པའི་ཚུལ་ཁྲིམས་དང་། ཉམས་པའི་ཚུལ་ཁྲིམས་དང་། འདྲེས་པའི་ཚུལ་ཁྲིམས་དང་། ཞིག་པའི་ཚུལ་ཁྲིམས་དང་། རལ་བའི་ཚུལ་ཁྲིམས་དང་། ནག་ནོག་གི་ཚུལ་ཁྲིམས་གང་ཞེ་ན།</s>
    <s id="1:414">བྱང་ཆུབ་སེམས་དཔའ་གང་ཉན་ཐོས་ཀྱི་སེམས་སམ། རང་སངས་ [283b] [283b.1]རྒྱས་ཀྱི་སེམས་སམ། དམིགས་པ་ཅན་གྱི་སེམས་བསྐྱེད་པ་དང་།</s>
    <s id="1:415">ཉན་ཐོས་ཀྱི་ཐེག་པ་འམ། རང་སངས་རྒྱས་ཀྱི་ཐེག་པ་འམ། དམིགས་པའི་ལྟ་བ་འདོད་པ་དང་།</s>
    <s id="1:416">ཉན་ཐོས་ཀྱི་གཏམ་མམ། རང་སངས་རྒྱས་ཀྱི་གཏམ་མམ། དམིགས་པ་ཅན་གྱི་གཏམ་ལ་དགའ་བར་འཛིན་པ་འདི་ནི་</s>
    <s id="1:417">[283b.2]བྱང་ཆུབ་སེམས་དཔའི་ཚུལ་ཁྲིམས་འཆལ་བ་དང་། ཚུལ་ཁྲིམས་ཉམས་པ་དང་། ཚུལ་ཁྲིམས་འདྲེས་པ་དང་། ཚུལ་ཁྲིམས་ཞིག་པ་དང་། ཚུལ་ཁྲིམས་རལ་བ་དང་། ཚུལ་ཁྲིམས་ནག་ནོག་ཅན་ཞེས་བྱའོ། །</s>
    <s id="1:418">བྱང་ཆུབ་སེམས་དཔའི་སྒོ་སོ་སོ་བ་ལ་མི་སྤྱོད་པ་དང་། མི་སློབ་ [283b.3]པ་ནི་ཚུལ་ཁྲིམས་འཆལ་བའི་རབ་ཡིན་ནོ། །</s>
    <s id="1:419">དེ་སྐད་ཅེས་བཀའ་སྩལ་པ་དང་།</s>
    <s id="1:420">བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:421">བཅོམ་ལྡན་འདས་ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོས་ [283b.4]དེ་བཞིན་གཤེགས་པའི་བསླབ་པ་གཞན་ལས་འགལ་བ་བགྱིས་ན་ནི་ཚུལ་ཁྲིམས་འཆལ་བར་མི་འགྱུར་ལ།</s>
    <s id="1:422">གང་གི་ཚེ་ཉན་ཐོས་ཀྱི་སེམས་སམ། རང་སངས་རྒྱས་ཀྱི་སེམས་སམ། དམིགས་པ་ཅན་གྱི་སེམས་བསྐྱེད་པ་དེའི་ཚེ་ནི་ཚུལ་ཁྲིམས་འཆལ་བའི་རབ་ཏུ་འགྱུར་ [283b.5]ལགས།</s>
    <s id="1:423">དེ་སྐད་ཅེས་གསོལ་པ་དང་།</s>
    <s id="1:424">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:425">རིགས་ཀྱི་བུ་བྱང་ཆུབ་སེམས་དཔས་དེ་བཞིན་གཤེགས་པའི་བསླབ་པ་གཞན་ལས་འགལ་བར་བྱས་སམ།</s>
    <s id="1:426">[283b.6]ངས་ལྟུང་བར་འགྱུར་བའི་ཆོས་བཞི་གང་དག་གསུངས་པ་</s>
    <s id="1:427">དེ་དག་གི་ཉེས་པ་བྱས་སམ།</s>
    <s id="1:428">མི་དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་འདུག་གམ།</s>
    <s id="1:429">མཚམས་མེད་པ་ལྔ་བྱས་སུ་ཟིན་ཀྱང་།</s>
    <s id="1:430">བྱང་ཆུབ་སེམས་དཔའ་དེ་བྱང་ཆུབ་ཀྱི་སེམས་ཀྱང་མ་བཏང་མ་སྤངས་ [283b.7]ཏེ།</s>
    <s id="1:431">བྱང་ཆུབ་ཀྱི་སེམས་དང་མ་བྲལ་ལ།</s>
    <s id="1:432">དམིགས་པ་ཅན་གྱི་སེམས་དང་།</s>
    <s id="1:433">མངོན་པར་ཞེན་པའི་སེམས་ཀྱང་མི་སྐྱེད་ན་</s>
    <s id="1:434">བྱང་ཆུབ་སེམས་དཔའ་དེ་ནི་ཚུལ་ཁྲིམས་དང་ལྡན་པ་ཁོ་ན་ཡིན་པ་དང་།</s>
    <s id="1:435">ཚུལ་ཁྲིམས་མ་ཉམས་པ་དང་།</s>
    <s id="1:436">ཚུལ་ཁྲིམས་མ་འདྲེས་པ་དང་།</s>
    <s id="1:437">ཚུལ་ཁྲིམས་ [284a] [284a.1]མ་ཞིག་པ་དང་།</s>
    <s id="1:438">ཚུལ་ཁྲིམས་མ་རལ་བ་དང་།</s>
    <s id="1:439">ཚུལ་ཁྲིམས་ནག་ནོག་ཅན་མ་ཡིན་པར་གཟུང་བར་བྱ་སྟེ།</s>
    <s id="1:440">བྱང་ཆུབ་སེམས་དཔའི་སྒོ་སོ་སོ་བ་ལ་སྤྱོད་པ་དང་སློབ་པ་ཡང་ཡིན་ནོ། །</s>
    <s id="1:441">དེ་ཅིའི་ཕྱིར་ཞེ་ན།</s>
    <s id="1:442">དེ་དག་ནི་བྱང་ཆུབ་སེམས་དཔའི་བྱང་ཆུབ་ལ་བར་དུ་གཅོད་ [284a.2]པར་བྱེད་པ་མ་ཡིན་པའི་ཕྱིར་རོ། །</s>
    <s id="1:443">བྱང་ཆུབ་སེམས་དཔའ་སྡིག་པའི་ལས་བྱས་པས་སྲིད་པར་འགྲོ་བ་སྐྱེད་དུ་ཟིན་ཀྱང་</s>
    <s id="1:444">འོན་ཀྱང་བྱང་ཆུབ་སེམས་དཔའ་ནི་ཇི་ཙམ་དུ་སྲིད་པར་འགྲོ་བ་སྐྱེད་པ་</s>
    <s id="1:445">དེ་ཙམ་དུ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །</s>
    <s id="1:446">བྱང་ཆུབ་སེམས་དཔའ་དེ་ [284a.3]བཞིན་གཤེགས་པའི་བསླབ་པ་ཇི་ལྟར་བཅས་པ་ལ་བསླབས་སུ་ཟིན་ཀྱང་</s>
    <s id="1:447">དེ་ཉན་ཐོས་ཀྱི་སེམས་སམ། རང་སངས་རྒྱས་ཀྱི་སེམས་སམ། དམིགས་པར་ལྟ་བ་དང་ལྷན་ཅིག་སྟེན་པར་བྱེད་ན་བྱང་ཆུབ་སེམས་དཔའ་བྱང་ཆུབ་སེམས་དཔའི་ཚུལ་ཁྲིམས་ལས་ཉམས་པར་ [284a.4]འགྱུར་རོ། །</s>
    <s id="1:448">རིགས་ཀྱི་བུ་དེ་ལྟ་བས་ན་བྱང་ཆུབ་སེམས་དཔའ་གང་བྱང་ཆུབ་ཀྱི་སེམས་མི་གཏོང་ལ།</s>
    <s id="1:449">དམིགས་པར་ལྟ་བའི་སེམས་ཀྱང་མི་སྐྱེད་པའི་བྱང་ཆུབ་སེམས་དཔའ་དེ་ནི་བྱང་ཆུབ་སེམས་དཔའི་སྒོ་སོ་སོ་བ་ལ་སྤྱོད་པ་དང་སློབ་པ་ཡིན་ནོ། །</s>
    <s id="1:450">རིགས་ཀྱི་བུ་གཞན་ཡང་ [284a.5]གནོད་སེམས་ཀྱི་ཐ་བའི་ཉེས་པའི་སེམས་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:451">སེམས་ཅན་རྣམས་ལ་མི་སྙོམས་པའི་ཡིད་ལ་བྱེད་པ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:452">སེམས་ཅན་རྣམས་དང་ཆོས་རྣམས་ལ་ཐ་དད་པར་འདུ་ཤེས་པ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:453">[284a.6]སེམས་ཅན་རྣམས་ལ་དམིགས་པ་ལ་རྟེན་པའི་བྱམས་པ་ཕྱོགས་གཅིག་པ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:454">སྟོང་པ་ཉིད་ལ་མི་བཟོད་པ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:455">འདི་ལ་ནི་སྦྱིན་ནོ། །འདི་ལ་ནི་མི་སྦྱིན་ནོ་སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:456">འདི་ [284a.7]ལ་ནི་ཡོན་དབུལ་ལོ། །འདི་ལ་ནི་མི་དབུལ་ལོ་སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:457">འདི་ལ་ནི་ཆོས་བཤད་པར་བྱའོ། །འདི་ལ་ནི་ཆོས་བཤད་པར་མི་བྱའོ་སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:458">འདི་ལ་ནི་བསྙེན་བཀུར་བྱའོ། །འདི་ལ་ནི་བསྙེན་བཀུར་མི་བྱའོ་ [284b] [284b.1]སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:459">བྱང་ཆུབ་སེམས་དཔའ་ཇི་ཙམ་དུ་སོ་སོར་འགྱེད་པར་བྱེད་དེ།</s>
    <s id="1:460">འདི་ནི་ཚུལ་ཁྲིམས་དང་ལྡན་པའོ། །འདི་ནི་ཚུལ་ཁྲིམས་འཆལ་བའོ་སྙམ་དུ་སོ་སོར་ཕྱེ་ནས་ཚུལ་ཁྲིམས་འཆལ་བ་ལ་བརྙས་པར་བྱེད་པ་དེ་ནི་བྱང་ཆུབ་སེམས་དཔའི་ [284b.2]ཉེས་པའོ། །</s>
    <s id="1:461">དེ་ཅིའི་ཕྱིར་ཞེ་ན།</s>
    <s id="1:462">བྱང་ཆུབ་སེམས་དཔའ་ནི་སེམས་ཅན་ཐམས་ཅད་ལ་སེམས་མཉམ་པ་དང་། ཆོས་ཐམས་ཅད་ལ་སེམས་མཉམ་པར་བྱ་དགོས་ཤིང་ཉི་མ་དང་ཟླ་བའི་དཀྱིལ་འཁོར་འདྲ་བ་དང་། ས་དང་། ཆུ་དང་། མེ་དང་། རླུང་དང་། ནམ་མཁའ་ལྟ་བུར་ [284b.3]སྙོམས་པའི་སེམས་དང་། སྟོང་པ་ཉིད་ལ་བཟོད་པ་དང་ལྡན་པར་བྱ་དགོས་པའི་ཕྱིར་རོ། །</s>
    <s id="1:463">བྱང་ཆུབ་སེམས་དཔའ་གང་སེམས་ཅན་གང་ཡང་ཡོངས་སུ་མི་གཏོང་ལ།</s>
    <s id="1:464">མི་གནས་པའི་སེམས་དང་། ཚད་ངེས་པར་མི་བྱེད་པས་སེམས་ཅན་ཐམས་ཅད་ཀྱི་ཕྱིར་སྙིང་རྗེ་བསྐྱེད་ཅིང་</s>
    <s id="1:465">[284b.4]བྱམས་པས་མོས་པར་བྱས་ཏེ།</s>
    <s id="1:466">ཁྱབ་པར་བྱས་ནས་བསྒྲུབས་ཏེ་གནས་ལ།</s>
    <s id="1:467">ཆོས་རྣམས་ལ་ཡང་སྟོང་ངོ་སྙམ་དུ་བཟོད་པ་པའི་བྱང་ཆུབ་སེམས་དཔའ་དེ་ནི་བྱང་ཆུབ་སེམས་དཔའི་སྒོ་སོ་སོ་བ་ལ་སྤྱོད་པ་དང་སློབ་པ་ཡིན་ནོ། །</s>
    <s id="1:468">གཞན་ཡང་བྱང་ཆུབ་སེམས་དཔའ་གང་འཁོར་བ་ལ་ཚད་ [284b.5]ངེས་པར་བྱེད་པ་དེ་ནི་བྱང་ཆུབ་སེམས་དཔའི་ཉེས་པ་སྟེ།</s>
    <s id="1:469">བསྐལ་པ་འདི་ཙམ་གྱི་བར་དུ་ནི་བདག་འཁོར་བར་བྱའོ། །</s>
    <s id="1:470">བསྐལ་པ་འདི་ཙམ་གྱི་བར་དུ་ནི་འཁོར་བར་མི་བྱའོ་སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:471">སེམས་ཅན་འདི་སྙེད་ཅིག་ནི་བདག་གིས་གྲོལ་བར་བྱའོ། ། [284b.6]</s>
    <s id="1:472">སེམས་ཅན་འདི་སྙེད་ཅིག་ནི་བདག་གིས་གྲོལ་བར་མི་བྱའོ་སྙམ་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:473">འདི་ནི་བརྩོན་འགྲུས་སོ། །བདག་ནི་བརྩོན་འགྲུས་ཅན་ནོ། །</s>
    <s id="1:474">བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་མངོན་པར་རྫོགས་པར་འཚང་རྒྱ་བར་བྱའོ་སྙམ་པ་དེ་ནི་བྱང་ [284b.7]ཆུབ་སེམས་དཔའི་ཉེས་པའོ། །</s>
    <s id="1:475">དེ་ལ་བྱང་ཆུབ་སེམས་དཔའི་རྣམ་པར་གནོན་པ་གང་ཞེ་ན།</s>
    <s id="1:476">རིགས་ཀྱི་བུ་འདི་ལ་བྱང་ཆུབ་སེམས་དཔས་འདི་ལྟར་གོ་ཆ་བགོ་བར་བྱ་སྟེ།</s>
    <s id="1:477">འཁོར་བའི་སྔོན་གྱི་མཐའ་མི་མངོན་ནོ་ཞེས་ཇི་སྐད་དུ་འབྱུང་བ་དེ་སྲིད་དུ་བདག་འཁོར་བ་ན་འཁོར་འཁོར་ཏེ།</s>
    <s id="1:478">[285a] [285a.1]གལ་ཏེ་བདག་སེམས་ཅན་རེ་རེའི་ཕྱིར་ཡང་བསྐལ་པ་དེ་ཁོ་ན་སྙེད་དུ་འཁོར་བ་ན་འཁོར་བར་བྱ་དགོས་པར་གྱུར་ན་ཡང་བདག་གིས་སྤྲོ་བར་བྱའོ། །</s>
    <s id="1:479">རྣམ་གྲངས་འདི་བཞིན་དུ་སེམས་ཅན་ཐམས་ཅད་ཀྱི་དོན་གྱི་ཕྱིར་ཕྱི་མའི་མཐའི་མུར་ཐུག་པ་དེ་ཇི་སྲིད་པ་དེ་སྲིད་དུ་འཁོར་བ་ [285a.2]ན་འཁོར་དགོས་ན་ཡང་བདག་གིས་སྤྲོ་སྟེ།</s>
    <s id="1:480">དེ་ཡང་བརྩོན་འགྲུས་དང་། ང་རྒྱལ་དང་། བྱང་ཆུབ་ལ་མངོན་པར་ཞེན་པ་སྤངས་ལ་མི་དམིགས་པའི་བརྩོན་འགྲུས་ཀྱི་གོ་ཆས་སྤྲོ་བར་བྱའོ་སྙམ་སྟེ།</s>
    <s id="1:481">དེ་ལྟར་བྱང་ཆུབ་སེམས་དཔའ་གོ་ཆ་བགོས་པ་དེ་ནི་བྱང་ཆུབ་སེམས་དཔའི་སྒོ་སོ་ [285a.3]སོ་བ་ལ་སྤྱོད་པ་དང་སློབ་པ་ཡིན་ནོ། །</s>
    <s id="1:482">རིགས་ཀྱི་བུ་གཞན་ཡང་བྱང་ཆུབ་སེམས་དཔའ་གང་གྲོང་དང་། གྲོང་ཁྱེར་དང་། གྲོལ་རྡལ་དང་། ཡུལ་འཁོར་དང་། རྒྱལ་པོའི་ཕོ་བྲང་དག་ཏུ་སོང་ན་སེམས་ཅན་རྣམས་ཀྱི་དོན་ནུས་ཤིང་ལྕོགས་ལ།</s>
    <s id="1:483">འོས་ཡིན་བཞིན་དུ་དེ་དགོན་ [285a.4]པའི་ཕྱོགས་དབེན་པ་ཞིག་ཏུ་འདུག་ནས་དབེན་པ་ན་སྤྱོད་ཅིང་</s>
    <s id="1:484">བསམ་གཏན་གྱི་རོའི་དགའ་བ་དང་།</s>
    <s id="1:485">བདེ་བ་ལ་རྟེན་ཅིང་གནས་པ་དེ་ནི་བྱང་ཆུབ་སེམས་དཔའི་ཉེས་པའོ། །</s>
    <s id="1:486">བྱང་ཆུབ་སེམས་དཔའ་གང་སྦྱིན་པ་ཡང་སྦྱིན་པར་བྱེད་ལ་སྐྱོ་བ་ཡང་མེད།</s>
    <s id="1:487">སེམས་ཀྱི་དམིགས་པ་ལ་ཡང་མི་སྟེན།</s>
    <s id="1:488">[285a.5]ནང་དུ་ཡང་དག་འཇོག་ཀྱང་འཕེལ་བར་བྱེད།</s>
    <s id="1:489">བསམ་གཏན་གྱི་རོ་མྱོང་བ་ཡང་མེད་མི་གནས་པའི་བསམ་གཏན་པ་ཡང་ཡིན་ན་</s>
    <s id="1:490">བྱང་ཆུབ་སེམས་དཔའ་དེ་ནི་བྱང་ཆུབ་སེམས་དཔའི་སྒོ་སོ་སོ་བ་ལ་སྤྱོད་པ་དང་སློབ་པ་ཡིན་ནོ། །</s>
    <s id="1:491">རིགས་ཀྱི་བུ་གཞན་ཡང་བྱང་ཆུབ་སེམས་དཔའ་གང་ཤེས་རབ་ [285a.6]ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ན་</s>
    <s id="1:492">ཆོས་ཐམས་ཅད་རང་བཞིན་གྱིས་སྟོང་པར་ཤེས་ནས་</s>
    <s id="1:493">འདི་ལ་བདག་གམ། སེམས་ཅན་ནམ། སྲོག་གམ། གང་ཟག་གང་ཡང་མེད་དོ་སྙམ་དུ་དེ་ལྟར་ཤེས་ནས་</s>
    <s id="1:494">བདག་ཉིད་དུལ་བར་བྱ་བ་དང་།</s>
    <s id="1:495">ཞི་གནས་ལ་རྣལ་འབྱོར་དུ་བརྩོན་པར་གནས་ལ།</s>
    <s id="1:496">[285a.7]སེམས་ཅན་གཞན་ཕྱིན་ཅི་ལོག་ཏུ་དམིགས་པའི་འཛིན་འཁྲིས་ཟིན་པ་དེ་དག་ལ་སྟོང་པ་ཉིད་བདག་མེད་པའི་ཚུལ་དེ་མི་རྗོད་མི་སྟོན།</s>
    <s id="1:497">བརྡ་སྤྲོད་པར་མི་བྱེད་པ་</s>
    <s id="1:498">དེ་ནི་བྱང་ཆུབ་སེམས་དཔའ་དེའི་ཐབས་ལ་མི་མཁས་པ་ཡིན་པར་རིག་པར་བྱ་སྟེ།</s>
    <s id="1:499">ཉེས་པ་བྱེད་པ་ཡང་མ་ཡིན་ནོ། །</s>
    <s id="1:500">བྱང་ [285b] [285b.1]ཆུབ་སེམས་དཔའ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་</s>
    <s id="1:501">སྤྱོད་པ་ན་ཆོས་ཐམས་ཅད་ངོ་བོ་ཉིད་མེད་པར་ཤེས་ཤིང་</s>
    <s id="1:502">ཆོས་ཐམས་ཅད་ངོ་བོ་ཉིད་ཀྱིས་སྟོང་པར་ཤེས་ནས།</s>
    <s id="1:503">འདི་ལ་བདག་གམ། སེམས་ཅན་ནམ། སྲོག་གམ། གང་ཟག་གང་ཡང་མེད་དོ་སྙམ་སྟེ།</s>
    <s id="1:504">འདི་ལྟར་ངོ་བོ་ [285b.2]ཉིད་ཀྱིས་སྟོང་པའི་ཆོས་འདི་དག་ལུས་ཀྱིས་མངོན་སུམ་དུ་བྱས་ཏེ།</s>
    <s id="1:505">ཐམས་ཅད་ལ་མི་དམིགས་པའི་སེམས་དང་ལྡན་ལ།</s>
    <s id="1:506">སེམས་ཅན་ཕྱིན་ཅི་ལོག་ཏུ་སེམས་ཤིང་དམིགས་པ་ཅན་གང་ཡིན་པ་</s>
    <s id="1:507">དེ་དག་ཀྱང་ཕྱིན་ཅི་ལོག་གིས་ཟིན་ཅིང་</s>
    <s id="1:508">དམིགས་པའི་སེམས་སུ་གྱུར་པ་</s>
    <s id="1:509">དེ་ལས་རབ་ [285b.3]ཏུ་གྲོལ་བར་བྱས་ནས།</s>
    <s id="1:510">དེ་དག་ལ་ཡང་ཆོས་ཐམས་ཅད་ངོ་བོ་ཉིད་མེད་དོ་</s>
    <s id="1:511">ཞེས་ཆོས་སྟོན་ཅིང་དེ་དག་ཀྱང་ཆོས་ཐམས་ཅད་རང་བཞིན་གྱིས་སྟོང་ངོ་ཞེས་བྱ་བ་ལ་</s>
    <s id="1:512">འཛུད་པར་བྱེད་པའི་བྱང་ཆུབ་སེམས་དཔའ་དེ་ནི་ཐབས་ལ་མཁས་པ་ཡིན་པར་རིག་པར་བྱ་སྟེ།</s>
    <s id="1:513">བྱང་ཆུབ་སེམས་དཔའི་སྒོ་སོ་ [285b.4]སོ་བ་ལ་སྤྱོད་པ་དང་སློབ་པ་ཡང་ཡིན་ནོ། །</s>
    <s id="1:514">རིགས་ཀྱི་བུ་དེ་ལྟར་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་བཤོས་གསོལ་ནས།</s>
    <s id="1:515">འཁོར་གྱི་ཁྱམས་དེར་འཁོར་དེའི་ནང་དུ་བྱང་ཆུབ་སེམས་དཔའི་སྒོ་སོ་ [285b.5]སོ་བ་ཞེས་བྱ་བའི་ཆོས་ཀྱི་རྣམ་གྲངས་འདི་རྒྱས་པར་བཤད་དོ། །</s>
    <s id="1:516">བཅོམ་ལྡན་འདས་དེས་ཆོས་ཀྱི་རྣམ་གྲངས་འདི་བཤད་པ་ན་</s>
    <s id="1:517">སེམས་ཅན་ཚད་མེད་པ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །</s>
    <s id="1:518">རིགས་ཀྱི་བུ་ངས་བསྐལ་པའམ། བསྐལ་པ་ལས་ [285b.6]ལྷག་པར་བྱང་ཆུབ་སེམས་དཔའི་སྒོ་སོ་སོ་བའི་ཆོས་ཀྱི་རྣམ་གྲངས་ལས་བརྩམས་ཏེ། ཆོས་བསྟན་དུ་ཟིན་ཀྱང་སྤོབས་པའམ།</s>
    <s id="1:519">ཆོས་ཀྱི་སྒོ་རྣམས་ཟད་པར་མི་འགྱུར་མོད་ཀྱི་འོན་ཀྱང་</s>
    <s id="1:520">དེའི་བརྩམས་པ་ཙམ་བསྟན་པ་ཡིན་ནོ། །</s>
    <s id="1:521">རིགས་ཀྱི་བུ་དེ་ལྟར་ན་རྒྱལ་པོ་གསེར་མདོག་དེས་ [285b.7]དེ་བཞིན་གཤེགས་པ་དེ་བྱང་ཆུབ་སེམས་དཔའི་དགེ་འདུན་དཔག་ཏུ་མེད་པ་དང་ཐབས་ཅིག་ཏུ་ལོ་བྱེ་བ་ཕྲག་བརྒྱད་ཅུ་རྩ་བཞི་ཐམ་པར་བཀོད་པ་དེ་ལྟ་བུ་དང་། བསྙེན་བཀུར་དང་། ཕུ་དུད་དུ་བྱ་བ་དེ་ལྟ་བུས་བཀུར་སྟི་བྱས། བླ་མར་བྱས། རིམ་གྲོ་བྱས། མཆོད་པ་བྱས་སོ།། །།</s>
    <s id="1:522">[286a] [286a.1]བམ་པོ་གཉིས་པ།</s>
    <s id="1:523">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:524">བཙུན་པ་བཅོམ་ལྡན་འདས་རྒྱལ་པོ་གསེར་མདོག་དེས་དེ་བཞིན་གཤེགས་པ་དེ་དང་། བྱང་ཆུབ་སེམས་དཔའ་དེ་དག་ [286a.2]གི་གཙུག་ལག་ཁང་མ་བགྱིས་ལགས་སམ།</s>
    <s id="1:525">དེ་བཞིན་གཤེགས་པ་དེ་དང་། བྱང་ཆུབ་སེམས་དཔའ་དེ་དག་གང་ན་བཞུགས་བཞུགས་ལགས།</s>
    <s id="1:526">དེ་སྐད་ཅེས་གསོལ་པ་དང་།</s>
    <s id="1:527">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ [286a.3]ཅེས་བཀའ་སྩལ་ཏོ། །</s>
    <s id="1:528">རིགས་ཀྱི་བུ་དེ་བཞིན་གཤེགས་པ་དེ་དང་། བྱང་ཆུབ་སེམས་དཔའ་དེ་དག་གི་རང་རང་གིས་སྤྲུལ་པའི་ཁང་པ་བརྩེགས་པའི་ནང་ན་གནས་གནས་སོ། །</s>
    <s id="1:529">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་ [286a.4]བཀའ་སྩལ་པ།</s>
    <s id="1:530">རིགས་ཀྱི་བུ་དེ་ལྟར་ལོ་བྱེ་བ་ཕྲག་བརྒྱད་ཅུ་རྩ་བཞི་པོ་དེ་དག་འདས་པའི་ཐ་མའི་ཉིན་པར་རྒྱལ་པོ་གསེར་མདོག་གིས་དེ་བཞིན་གཤེགས་པ་དེ་ལ་བཤོས་གསོལ། ཡོན་ཕུལ་ཏེ། སླར་གཤེགས་པར་རིག་ནས་བསམ་པ་འདི་ལྟ་བུ་ཞིག་བསམས་ཏེ།</s>
    <s id="1:531">ཅི་བདག་གི་དགེ་ [286a.5]བའི་རྩ་བ་འདི་བརྒྱ་བྱིན་དུ་འགྱུར་བར་ཡོངས་སུ་བསྔོ་བར་བྱའམ།</s>
    <s id="1:532">འོན་ཏེ་ཚངས་པར་འགྱུར་བ་ཡོངས་སུ་བསྔོ་བར་བྱའམ།</s>
    <s id="1:533">འོན་ཏེ་འཁོར་ལོས་སྒྱུར་བ་ཐོབ་པར་བྱ་བའི་ཕྱིར་ཡོངས་སུ་བསྔོ་བར་བྱ་སྙམ་མོ། །</s>
    <s id="1:534">དེ་ནས་དེའི་སེམས་བསྐྱེད་པ་བཅོམ་ལྡན་འདས་དེ་བཞིན་གཤེགས་པ་ [286a.6]གསེར་བཟངས་འོད་དེས་ཐུགས་སུ་ཆུད་དོ། །</s>
    <s id="1:535">དེ་ནས་དེ་བཞིན་གཤེགས་པས་རྒྱལ་པོ་དེའི་སེམས་ཀྱི་ཡོངས་སུ་རྟོག་པ་ཐུགས་ཀྱིས་མཁྱེན་ནས་</s>
    <s id="1:536">རྒྱལ་པོ་དང་། སྐྱེ་བོའི་ཚོགས་མང་པོ་དེ་དག་གི་མདུན་དུ་སྟེང་གི་བར་སྣང་ལ་</s>
    <s id="1:537">དེ་བཞིན་གཤེགས་པའི་སྐུ་དེ་ཁོ་ན་བཞིན་དུ་རྣམ་པ་ཐམས་ [286a.7]ཅད་ཡོངས་སུ་རྫོགས་པའི་ལུས་ཤིག་སྤྲུལ་ཏེ།</s>
    <s id="1:538">དེ་སྟེང་གི་བར་སྣང་དེ་ལ་འདུག་ནས་རྒྱལ་པོ་གསེར་མདོག་ལ་ཚིགས་སུ་བཅད་པ་འདི་སྐད་ཅེས་སྨྲས་སོ། །</s>
    <s id="1:539">དཔེར་ན་མི་ནི་ཤེས་རབ་འཆལ། །</s>
    <s id="1:540">བྱིས་པའི་རང་བཞིན་གྱུར་པ་ཞིག །</s>
    <s id="1:541">རྒྱལ་པོ་བསྙེན་བཀུར་བྱས་ནས་ནི། །</s>
    <s id="1:542">བྱ་དགའ་ཆུང་ངུ་ [286b] [286b.1]གསོལ་བར་བྱེད། །</s>
    <s id="1:543">དེ་བཞིན་ལ་ལས་སངས་རྒྱས་ལ། །</s>
    <s id="1:544">བསམ་གྱིས་མི་ཁྱབ་མཆོད་བྱས་ནས། །</s>
    <s id="1:545">ཚངས་པ་བརྒྱ་བྱིན་རྒྱལ་པོའི་སྲིད། །དམའ་བའི་གནས་ལ་འདོད་པར་བྱེད། །</s>
    <s id="1:546">རྒྱལ་པོར་གྱུར་དང་བརྒྱ་བྱིན་དང་། །དེ་བཞིན་ཚངས་པར་འགྱུར་བ་རྣམས། །</s>
    <s id="1:547">འདི་དག་མི་རྟག་བརྟན་མ་ཡིན། །</s>
    <s id="1:548">[286b.2]བརྙན་མ་ཡིན་ཏེ་འཇིག་ཚུལ་ཅན། །</s>
    <s id="1:549">སྲོག་ཆགས་ཀུན་ལ་ཕན་པའི་ཕྱིར། །</s>
    <s id="1:550">བྱང་ཆུབ་སེམས་ནི་བསྐྱེད་པར་གྱིས། །</s>
    <s id="1:551">སངས་རྒྱས་འཇིག་རྟེན་མཁས་རྣམས་ཀྱིས། །</s>
    <s id="1:552">དེ་འདྲའི་སེམས་ནི་བསྔགས་པ་ཡིན། །</s>
    <s id="1:553">རྒྱལ་པོ་ཁྱོད་ནི་ཡུལ་འཁོར་བཅས། །</s>
    <s id="1:554">མཆོད་པ་རྒྱ་ཆེན་བྱས་ཟིན་ [286b.3]གྱིས། །</s>
    <s id="1:555">བྱང་ཆུབ་སེམས་ནི་བླ་ན་མེད། །</s>
    <s id="1:556">རྒྱ་ཆེན་སེམས་ནི་ཁྱོད་ཀྱིས་བསྐྱེད། །</s>
    <s id="1:557">དམའ་བའི་སྨོན་ལམ་མ་འདེབས་ཤིག །</s>
    <s id="1:558">དེ་ནི་བྱིས་པའི་སྤྱོད་ཡུལ་ཡིན། །</s>
    <s id="1:559">ཤེས་རབ་བཟང་པོ་མཁས་པར་གྱིས། །</s>
    <s id="1:560">བྱང་ཆུབ་མཆོག་ལ་འཇུག་པར་གྱིས། །</s>
    <s id="1:561">མྱ་ངན་འདས་པ་འདོད་པའི་ཕྱིར། ། [286b.4]སངས་རྒྱས་དེ་བཞིན་གཤེགས་རྣམས་ལ། །གང་གིས་སྟོང་གསུམ་ཐམས་ཅད་ཀྱང་། །རིན་ཆེན་བཀང་སྟེ་ཕུལ་བ་བས། །</s>
    <s id="1:562">གང་གིས་ཐལ་མོ་སྦྱར་བྱས་ནས། །སེམས་ཀྱི་བྱང་ཆུབ་བསྔོ་བྱས་ལ། །ཚིག་ཏུ་བརྗོད་པ་མ་བྱས་ཀྱང་། །དེ་ནི་དེ་བས་ཤིན་ཏུ་ཆེ། །</s>
    <s id="1:563">གང་གིས་ [286b.5]སེམས་ཅན་ཐམས་ཅད་ལ། །བསྐལ་པ་བྱེ་བ་བརྗོད་མེད་དུ། ། སེམས་ཅན་ཀུན་ལ་བསྙེན་བྱས་ཀྱང་། །དེ་ཡི་བཅུ་དྲུག་ཆར་མི་ཕོད། །</s>
    <s id="1:564">གང་ཞིག་ཐལ་སྦྱར་བྱང་ཆུབ་སེམས་བསྐྱེད་དང་། །ཕྱོགས་བཅུ་དག་ན་འཇིག་རྟེན་དོན་མཛད་པ། །རྣམ་འདྲེན་སངས་རྒྱས་གང་དག་ [286b.6]བཞུགས་རྣམས་ལ། ། བསོད་ནམས་འདོད་པའི་མི་འགས་སྔོན་ཆད་ཀྱི། །འཁོར་བར་བསྐལ་པ་བྱེ་བར་མཆོད་པ་བས། །</s>
    <s id="1:565">མི་གང་མཁས་ཤིང་མཛངས་པའི་རང་བཞིན་ཅན། །</s>
    <s id="1:566">བདེ་བར་གཤེགས་པའི་བསྟན་ལ་ཡིད་ཆེས་ཤིང་། །</s>
    <s id="1:567">བྱང་ཆུབ་སེམས་ནི་བརྟན་པོར་བསྐྱེད་ནས་ [286b.7]ཀྱང་། །</s>
    <s id="1:568">བདེ་གཤེགས་མཆོད་རྟེན་ལ་ནི་མེ་ཏོག་འབུལ། །</s>
    <s id="1:569">འདི་ནི་དེ་བས་བསོད་ནམས་ཁྱད་པར་བརྗོད། །</s>
    <s id="1:570">བྱང་ཆུབ་སེམས་ཀྱིས་མེ་ཏོག་འབུལ་བྱེད་ལ། །</s>
    <s id="1:571">བསོད་ནམས་སྔ་མ་དེ་ནི་དཔེར་མི་རུང་། །</s>
    <s id="1:572">རྒྱ་མཚོ་དང་ནི་ཆུ་ཡི་ཐིགས་པ་བཞིན། །</s>
    <s id="1:573">སངས་རྒྱས་ཞིང་འདིར་སེམས་ཅན་ [287a] [287a.1]ཇི་སྙེད་པ། །</s>
    <s id="1:574">བསྐལ་པ་རེ་རེ་ལ་ནི་སངས་རྒྱས་གྱུར། །</s>
    <s id="1:575">བསྐལ་པ་མང་པོར་ལས་གཞན་མི་བྱེད་པར། །</s>
    <s id="1:576">བསོད་ནམས་བཤད་ཀྱང་མཐའ་ནི་ཐུག་པ་མེད། །</s>
    <s id="1:577">དེ་དག་བྱང་ཆུབ་སེམས་ཀྱི་རྣམ་སྨིན་བསྟན། །བསྐལ་པ་མཐའ་ཡས་བར་དུ་བཤད་ན་ཡང་། ། ཆུང་ [287a.2]ཟད་ཙམ་ཡང་ཡོངས་སུ་བརྗོད་མི་འགྱུར། །ས་གཞི་དག་ལས་རྡུལ་ནི་བླངས་པ་བཞིན། །</s>
    <s id="1:578">དེ་ལྟར་རྒྱལ་པོ་སྐྱེས་མཆོག་ཁྱོད་ཀྱིས་ཀྱང་། །</s>
    <s id="1:579">བྱང་ཆུབ་སེམས་ཀྱི་ཕན་ཡོན་འདི་ཐོས་ནས། །</s>
    <s id="1:580">མྱུར་དུ་བློ་གྲོས་དམའ་བ་ཀུན་སྤོངས་ལ། །</s>
    <s id="1:581">བྱང་ཆུབ་ཕྱིར་ནི་རྒྱ་ཆེན་སེམས་སྐྱེད་ཅིག །</s>
    <s id="1:582">འཇིག་ [287a.3]རྟེན་འདྲེན་པ་གསེར་གྱི་མཆོད་སྡོང་འོད།</s>
    <s id="1:583">།བསམ་གྱིས་མི་ཁྱབ་ཡོན་ཏན་ཀུན་ལྡན་པ། །</s>
    <s id="1:584">དེ་ཡིས་བྱང་ཆུབ་སེམས་ཀྱི་རྣམ་པར་སྨིན། །</s>
    <s id="1:585">འདི་འདྲ་ཞེས་ནི་ཕན་ཡོན་འདི་དག་བསྟན། །</s>
    <s id="1:586">བྱང་ཆུབ་སེམས་ཀྱི་རྣམ་སྨིན་བསྟན་པ་ཡི། །</s>
    <s id="1:587">བསོད་ནམས་དེ་ལ་གལ་ཏེ་གཟུགས་ཡོད་ན། །</s>
    <s id="1:588">ཞིང་ [287a.4]རྣམས་གང་གཱའི་བྱེ་སྙེད་གང་བྱས་ཀྱང་། །</s>
    <s id="1:589">དེ་དག་བཀང་བས་ཆ་ཙམ་ཟད་པ་མེད། །</s>
    <s id="1:590">རྗེས་སུ་བསྟན་པ་འདི་འདྲ་ཐོས་ནས་ཀྱང་། །</s>
    <s id="1:591">རྒྱལ་པོའི་གཙོ་བོ་སེམས་ནི་དགའ་གྱུར་ཏེ། །</s>
    <s id="1:592">སོར་མོ་བཅུ་ཡི་ཐལ་མོ་སྦྱར་བྱས་ནས། །སངས་རྒྱས་ཕྱག་འཚལ་ཞེས་ནི་ཚིག་ཏུ་སྨྲས། །</s>
    <s id="1:593">བྱང་ [287a.5]ཆུབ་ཕྱིར་ནི་བདག་གིས་སེམས་བསྐྱེད་དོ། །</s>
    <s id="1:594">བདག་ནི་ཆོས་རྗེ་སངས་རྒྱས་གྲུབ་པར་ཤོག །</s>
    <s id="1:595">བྱང་ཆུབ་རྡུལ་བྲལ་འདུས་མ་བྱས་རྟོགས་ནས། །</s>
    <s id="1:596">སེམས་ཅན་གང་གཱའི་བྱེ་སྙེད་དགྲོལ་བར་བགྱི། །</s>
    <s id="1:597">སངས་རྒྱས་སྐུ་དེས་ཚིགས་བཅད་འདི་བརྗོད་ནས། །</s>
    <s id="1:598">དེ་ཚེ་རྒྱལ་པོའི་གཙོ་བོ་ [287a.6]དགའ་གྱུར་པ། །</s>
    <s id="1:599">ཤེས་ནས་སྟོང་གསུམ་ཐམས་ཅད་རབ་གཡོས་ཏེ། །</s>
    <s id="1:600">ངང་པའི་རྒྱལ་པོ་བཞིན་དུ་མཁའ་ལས་སོང་། །</s>
    <s id="1:601">རྒྱལ་པོ་གསེར་མདོག་སེམས་ནི་དང་གྱུར་ནས། །</s>
    <s id="1:602">བུ་དང་བུ་མོ་དེ་བཞིན་ཆུང་མ་དང་། །</s>
    <s id="1:603">རྒྱལ་པོ་དང་ནི་ཚོང་དཔོན་ཁྱིམ་བདག་རྣམས། །</s>
    <s id="1:604">སངས་རྒྱས་ [287a.7]ལ་ནི་ཕྱག་འཚལ་འདོང་ཞེས་བོས། །</s>
    <s id="1:605">བྱེ་བ་བརྒྱ་ཕྲག་དྲུག་ཅུས་ཡོངས་བསྐོར་ཞིང་། །</s>
    <s id="1:606">མེ་ཏོག་རྣམས་དང་ཕྲེང་དང་བདུག་པ་ཐོགས། །</s>
    <s id="1:607">སངས་རྒྱས་ག་ལ་བར་ནི་གཉི་རྒྱུད་སོང་། །</s>
    <s id="1:608">ཞབས་ལ་ཕྱག་འཚལ་ནས་ནི་ཕྱོགས་གཅིག་འདུག །</s>
    <s id="1:609">དེ་བཞིན་བུ་དང་བུ་མོ་ཆུང་མ་དང་། །</s>
    <s id="1:610">བློན་པོ་དང་ནི་ཚོང་ [287b] [287b.1]དཔོན་ཁྱིམ་བདག་དང་། །</s>
    <s id="1:611">རྒྱལ་པོ་གཞན་དང་དེ་བཞིན་འཁོར་གྱི་རྣམས། །</s>
    <s id="1:612">དེ་དག་ཀྱང་ནི་ཕྱག་འཚལ་གུས་པར་འཁོད། །</s>
    <s id="1:613">ལྷ་རྣམས་ཀྱིས་ཀྱང་དེ་བཞིན་བར་སྣང་ཐམས་ཅད་ཁྱབ། །</s>
    <s id="1:614">སིལ་སྙན་དཀྲོལ་ཞིང་མེ་ཏོག་ཆར་པ་ཕབ། །</s>
    <s id="1:615">གསེར་གྱི་མདོག་དེ་ཡུལ་གྱི་མིས་བསྐོར་ནས། །</s>
    <s id="1:616">[287b.2]ཐལ་མོ་སྦྱར་བྱས་སངས་རྒྱས་ཞུ་བར་བྱེད། །</s>
    <s id="1:617">སྟོབས་བཅུ་ལྡན་པ་དཔག་མེད་ལྷ་ཡི་ལྷ། །</s>
    <s id="1:618">མི་འདུལ་ཁ་ལོ་སྒྱུར་བ་ཁྱོད་ལ་ཞུ། །</s>
    <s id="1:619">གང་གིས་བྱང་ཆུབ་སེམས་ནི་བརྟན་པོར་བསྐྱེད། །</s>
    <s id="1:620">དེ་ཡི་བསོད་ནམས་ཇི་ཙམ་བསྐྱེད་འགྱུར་ལགས། །</s>
    <s id="1:621">བཅོམ་ལྡན་ཇི་ལྟར་སྤྱོད་པ་སྤྱད་བགྱིས་ [287b.3]ན། །</s>
    <s id="1:622">བསྐལ་པ་མང་པོར་སྡུག་བསྔལ་མི་མཐོང་བར། །</s>
    <s id="1:623">ངེས་པར་བདེ་དང་བདེ་བླག་ཚིམ་གྱུར་པས། །</s>
    <s id="1:624">བྱང་ཆུབ་བདུད་རྩི་མྱ་ངན་མེད་པ་རྟོགས། །</s>
    <s id="1:625">བདག་གཞར་རྐང་ལག་བཏང་ཡང་མི་འཚལ་ཞིང་། །</s>
    <s id="1:626">མགོ་དང་རང་ཤ་སྩལ་བར་མི་འཚལ་བར། །</s>
    <s id="1:627">བདག་ནི་ངེས་ [287b.4]པར་བདེ་གནས་སྤྱོད་པ་ཡི། །</s>
    <s id="1:628">ཐབས་འདིར་ཐུབ་པས་བདག་ལ་བསྟན་དུ་གསོལ། །</s>
    <s id="1:629">རྟག་ཏུ་བདེ་དང་བདེ་བླག་ལྡན་པར་ཤོག །</s>
    <s id="1:630">ནམས་ཀྱང་བདག་ལུས་སྡུག་བསྔལ་མ་གྱུར་ཅིག །</s>
    <s id="1:631">བྱམས་དང་བཟོད་དང་དུལ་དང་སྡོམ་པ་ལ། །</s>
    <s id="1:632">གནས་ནས་བདག་གིས་བྱང་ཆུབ་མཆོག་ [287b.5]རེག་ཤོག །</s>
    <s id="1:633">ལེ་ལོ་མ་མཆིས་རྟག་ཏུ་བསླབ་ལ་སློབ། །</s>
    <s id="1:634">བདག་གིས་བསླབ་པ་ནམས་ཀྱང་གཞིག་མི་བགྱི། །</s>
    <s id="1:635">འདྲེན་པ་བདག་ནི་དམ་བཅས་བརྟན་པར་བགྱི། །</s>
    <s id="1:636">ནམས་ཀྱང་ཚིག་ཙམ་ལྷུར་ལེན་ཡོང་མི་བགྱིད། །</s>
    <s id="1:637">རང་བྱུང་བསོད་ནམས་འབྲས་བུ་བདག་ལ་གསུངས། །</s>
    <s id="1:638">[287b.6]དེ་བཞིན་གཤེགས་པ་ཐེག་པ་བདེ་བ་གསུངས། །</s>
    <s id="1:639">ཇི་ལྟར་སྤྱོད་པའི་བསླབ་པ་བཀའ་སྩལ་གསོལ། །</s>
    <s id="1:640">ཐོས་ནས་ཇི་ལྟར་བསྟན་བཞིན་གནས་པར་བགྱི། །</s>
    <s id="1:641">གསེར་འོད་གསེར་བཀོད་འོད་བཟངས་དེས་གསུངས་པ། །</s>
    <s id="1:642">ཀྱེ་ཀྱེ་ས་ཡི་བདག་པོ་མཉན་པར་གྱིས། །</s>
    <s id="1:643">བདེ་བའི་རྒྱུ་ [287b.7]ཡི་བསོད་ནམས་ཁྱོད་ལ་བཤད། །</s>
    <s id="1:644">བསླབ་པའང་བཤད་ཀྱིས་དེ་ཕྱིར་ང་ལས་ཉོན། །</s>
    <s id="1:645">གང་གིས་སྟོང་གསུམ་རིན་ཆེན་གང་བྱས་ལ། །</s>
    <s id="1:646">སྟོབས་བཅུ་མངའ་བ་རྣམས་ལ་འབུལ་བྱེད་པ། །</s>
    <s id="1:647">དེ་བས་བྱང་ཆུབ་ཏུ་ནི་སྨོན་བྱེད་པ། །</s>
    <s id="1:648">བསོད་ནམས་ཤིན་ཏུ་མང་པོ་འཕེལ་བར་ [288a] [288a.1]འགྱུར། །</s>
    <s id="1:649">གང་གིས་ཞིང་རྣམས་གང་གཱའི་བྱེ་མ་སྙེད། །རིན་ཆེན་གང་བར་བྱས་ནས་སྦྱིན་པ་བྱིན། །</s>
    <s id="1:650">དེ་བས་བྱང་ཆུབ་ཏུ་ནི་སྨོན་བྱེད་པ། །</s>
    <s id="1:651">བསོད་ནམས་ཤིན་ཏུ་མང་པོ་འཕེལ་བར་འགྱུར། །</s>
    <s id="1:652">གང་གིས་བསྐལ་པ་བྱེ་བ་ཁྲག་ཁྲིག་ཏུ། །</s>
    <s id="1:653">སེམས་ཅན་ཐམས་ [288a.2]ཅད་ལ་ནི་མཆོད་པ་བྱེད། །</s>
    <s id="1:654">དེ་བས་བྱང་ཆུབ་ཏུ་ནི་སྨོན་བྱེད་པ། །</s>
    <s id="1:655">བསོད་ནམས་ཤིན་ཏུ་མང་པོ་འཕེལ་བར་འགྱུར། །</s>
    <s id="1:656">གལ་ཏེ་སེམས་ཅན་ཐམས་ཅད་དགྲ་བཅོམ་གྱུར། །</s>
    <s id="1:657">ཡེ་ཤེས་དབང་ཐོབ་གྱུར་པ་དེ་དག་ལ། །</s>
    <s id="1:658">བསོད་ནམས་འདོད་པའི་གང་ཟག་ལ་ལ་ཞིག །</s>
    <s id="1:659">བསྐལ་ [288a.3]པ་ཁྲག་ཁྲིག་བར་དུ་མཆོད་པ་བྱེད། །</s>
    <s id="1:660">གང་གིས་སྙིང་རྗེ་བསྐྱེད་ནས་བྱང་ཆུབ་ཏུ། །</s>
    <s id="1:661">རྒྱ་ཆེན་སེམས་ནི་སྐྱེད་པར་བྱེད་གྱུར་ཏེ། །</s>
    <s id="1:662">སེམས་ཅན་ལ་ལ་གང་གིས་བྱང་ཆུབ་ཏུ། །</s>
    <s id="1:663">སེམས་ཀྱི་གཙོ་བོ་བསྐྱེད་པ་བྱས་ནས་ཀྱང་། །</s>
    <s id="1:664">གོམ་པ་བདུན་ནི་བོར་བའི་བསོད་ནམས་ནི། །དེ་བས་ཁྱད་པར་ [288a.4]འཕགས་པར་འགྱུར་བ་ཡིན། །</s>
    <s id="1:665">གལ་ཏེ་སེམས་ཅན་མཐའ་དག་སངས་རྒྱས་ཏེ། །</s>
    <s id="1:666">སྤོབས་པ་མཐའ་ཡས་ལྡན་པ་ཉིད་གྱུར་ལ། །</s>
    <s id="1:667">ཇི་ལྟར་སྔོན་གྱི་འཁོར་བའི་བསྐལ་པའི་བར། །</s>
    <s id="1:668">སེམས་ཅན་གཅིག་པུས་མཆོད་པ་བྱས་པ་དང་། །</s>
    <s id="1:669">མཁས་པའི་མི་ནི་གང་ཡང་རུང་བ་ཡིས། །</s>
    <s id="1:670">[288a.5]བྱང་ཆུབ་མཆོག་ཏུ་སེམས་ནི་བསྐྱེད་ནས་ཀྱང་། །</s>
    <s id="1:671">མེ་ཏོག་གཅིག་པུ་ཕུལ་བའི་བསོད་ནམས་འདི། ། དེ་བས་ཁྱད་པར་འཕགས་པར་འགྱུར་བ་ཡིན། །</s>
    <s id="1:672">བསྐལ་པ་བྱེ་བ་ཁྲག་ཁྲིག་མང་པོར་ནི། ། བསོད་ནམས་དེ་ཡི་བཤད་པ་བརྩམས་བྱས་ཀྱང་། །</s>
    <s id="1:673">བསོད་ནམས་འབྲས་ [288a.6]བུ་དེ་ཡི་བཤད་པ་ནི། །</s>
    <s id="1:674">ནམས་ཀྱང་ཟད་པར་འགྱུར་བ་མ་ཡིན་ནོ། །</s>
    <s id="1:675">རིགས་ཀྱི་བུ་འདི་ལྟར་བཅོམ་ལྡན་འདས་དེ་བཞིན་གཤེགས་པ་གསེར་བཟངས་འོད་དེས་རྒྱལ་པོ་གསེར་མདོག་དེ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:676">རྒྱལ་པོ་ཆེན་པོ་ཆོས་གཅིག་དང་ལྡན་ན། བྱང་ཆུབ་སེམས་ [288a.7]དཔའ་སེམས་དཔའ་ཆེན་པོ་མྱུར་དུ་ཐེག་པ་བདེ་བས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ལ།</s>
    <s id="1:677">སྡུག་བསྔལ་བ་དང་། ཡིད་མི་བདེ་བ་ཡང་མི་འགྱུར་རོ། །</s>
    <s id="1:678">ཆོས་གཅིག་པོ་གང་ཞེ་ན།</s>
    <s id="1:679">འདི་ལྟ་སྟེ། བག་ཡོད་པ་སྟེ། རྒྱལ་པོ་ཆེན་ [288b] [288b.1]པོ་བྱང་ཆུབ་སེམས་དཔའ་བག་ཡོད་པ་ནི་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །</s>
    <s id="1:680">དེ་ལ་བག་ཡོད་པ་གང་ཞེ་ན།</s>
    <s id="1:681">འདི་ལྟ་སྟེ། བསླབ་པ་ཡོངས་སུ་མི་གཏོང་བ་དང་།</s>
    <s id="1:682">དམ་བཅས་པ་ལས་མི་ཉམས་པ་དང་།</s>
    <s id="1:683">[288b.2]སེམས་ཅན་ཐམས་ཅད་ལ་བྱམས་པས་གནས་པ་དང་།</s>
    <s id="1:684">སེམས་ཅན་ཐམས་ཅད་ཡོངས་སུ་མི་གཏོང་བ་དང་།</s>
    <s id="1:685">བྱང་ཆུབ་ལ་འདུན་པ་བརྟན་པ་དང་།</s>
    <s id="1:686">བརྩོན་འགྲུས་མི་གཏོང་བ་དང་།</s>
    <s id="1:687">དགེ་བའི་བཤེས་གཉེན་རྣམས་ལ་སྟེན་ཅིང་བསྙེན་བཀུར་བྱེད་པ་དང་།</s>
    <s id="1:688">ཆོས་ལ་གུས་པ་དང་།</s>
    <s id="1:689">[288b.3]ཐོས་པ་མང་པོས་ཆོག་མི་ཤེས་པ་དང་།</s>
    <s id="1:690">གཞན་དག་ལ་ཆོས་ཀྱི་བགོ་བཤའ་བྱེད་པ་དང་།</s>
    <s id="1:691">ཟང་ཟིང་མེད་པར་ཆོས་སྟོན་པ་དང་།</s>
    <s id="1:692">སྦྱངས་པའི་ཡོན་ཏན་དང་། ཡོ་བྱད་བསྙུངས་པ་རྣམས་མི་གཏོང་བ་དང་།</s>
    <s id="1:693">འདོད་པ་ཉུང་བ་དང་། ཆོག་ཤེས་པ་དང་།</s>
    <s id="1:694">ང་རྒྱལ་བཅོམ་པ་དང་།</s>
    <s id="1:695">[288b.4]ཆོས་མཉན་པ་ལ་རྣ་བླགས་ཏེ་ཉན་པ་དང་།</s>
    <s id="1:696">བླ་མ་ལ་གུས་པ་དང་།</s>
    <s id="1:697">བཟོད་པ་ལ་གནས་པ་དང་།</s>
    <s id="1:698">གནོད་སེམས་ཀྱི་ཐ་བའི་ཉེས་པ་རྣམ་པར་སྤངས་པ་དང་།</s>
    <s id="1:699">ཟབ་མོ་སྟོང་པ་ཉིད་ཀྱི་ཆོས་ལ་མོས་པ་དང་།</s>
    <s id="1:700">དམིགས་པར་ལྟ་བ་ཐམས་ཅད་རྣམ་པར་སྤངས་པ་དང་།</s>
    <s id="1:701">ནང་དུ་ཡང་དག་ [288b.5]འཇོག་ལ་འདུན་པ་དྲག་པོ་དང་ལྡན་པ་དང་།</s>
    <s id="1:702">སེམས་ཅན་ཡོངས་སུ་སྨིན་པར་བྱ་བ་ལ་མི་གཡེལ་བ་དང་།</s>
    <s id="1:703">འདུ་ཤེས་ཟློག་པ་དང་། བྲེ་མོའི་གཏམ་རྣམ་པར་སྤོང་བ་དང་།</s>
    <s id="1:704">ལུས་དང་སེམས་དབེན་པར་གནས་པ་དང་། དགོན་པར་གནས་པ་དང་།</s>
    <s id="1:705">སེམས་མཉེན་པ་དང་།</s>
    <s id="1:706">ཚུལ་ [288b.6]ཁྲིམས་མཆོག་ཏུ་མི་འཛིན་པ་དང་།</s>
    <s id="1:707">བདག་ལ་མི་སྟོད་པ་དང་། གཞན་ལ་མི་སྨོད་པ་དང་།</s>
    <s id="1:708">འགྱོད་པ་ཐམས་ཅད་ལས་ངེས་པར་འབྱུང་བར་བྱེད་པ་དང་།</s>
    <s id="1:709">མངོན་པར་འབྱུང་བ་དང་། དགེ་སྦྱོང་གི་ཚུལ་ལ་རྒྱུན་དུ་དགའ་བ་དང་།</s>
    <s id="1:710">གསོང་པོར་སྨྲ་བ་དང་།</s>
    <s id="1:711">བཞིན་ཁྲོ་གཉེར་ [288b.7]མེད་པ་དང་།</s>
    <s id="1:712">ཆོས་ཐམས་ཅད་སྐྱེ་བ་མེད་པ་དང་། འགག་པ་མེད་པ་ལ་འཛུད་པ་དང་།</s>
    <s id="1:713">ཆོས་ཐམས་ཅད་ནམ་མཁའ་དང་འདྲ་བར་རྟོགས་པ་</s>
    <s id="1:714">འདི་ནི་བྱང་ཆུབ་སེམས་དཔའི་བག་ཡོད་པ་ཞེས་བྱའོ། །</s>
    <s id="1:715">རྒྱལ་པོ་ཆེན་པོ་གཞན་ཡང་བྱང་ཆུབ་སེམས་དཔའི་བག་ཡོད་པ་ནི་འདི་ལྟ་སྟེ། ཉན་ཐོས་ [289a] [289a.1]དང་རང་སངས་རྒྱས་ཀྱི་སེམས་དང་། དམིགས་པར་ལྟ་བའི་སེམས་ཐ་ན་རྨི་ལམ་དུ་ཡང་ཡིད་ལ་མི་བྱེད་པ་སྟེ།</s>
    <s id="1:716">རྒྱལ་པོ་ཆེན་པོ་འདི་ནི་བྱང་ཆུབ་སེམས་དཔའི་བག་ཡོད་པའོ། །</s>
    <s id="1:717">རྒྱལ་པོ་ཆེན་པོ་ཆོས་བཞི་དང་ལྡན་པའི་བྱང་ཆུབ་སེམས་དཔའ་ནི་མྱུར་དུ་བླ་ན་མེད་པ་ཡང་དག་པར་ [289a.2]རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ།</s>
    <s id="1:718">མགོ་བོ་དང་། རྐང་ལག་དང་། མིག་དང་། ཡན་ལག་དང་། ཤ་དང་། ཁྲག་དང་། རུས་པ་དང་། རྐང་དང་། ཚིལ་དང་། མདོག་དང་། པགས་པ་དང་། ལུས་ཐམས་ཅད་ཡོངས་སུ་གཏང་བ་ཡང་ཡོངས་སུ་གཏང་</s>
    <s id="1:719">[289a.3]མི་དགོས་པར་བདོག་པ་ཐམས་ཅད་ཡོངས་སུ་གཏོང་བར་ཡང་འགྱུར་ལ།</s>
    <s id="1:720">ཐེག་པ་བདེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ།</s>
    <s id="1:721">བཞི་གང་ཞེ་ན།</s>
    <s id="1:722">རྒྱལ་པོ་ཆེན་པོ་འདི་ལ་བྱང་ཆུབ་སེམས་དཔའ་ནི་དགེ་བའི་ཆོས་ཡོངས་སུ་ [289a.4]བཙལ་བ་ལ་ཡིད་མ་བརྟན་པ་ཡིན་ཏེ།</s>
    <s id="1:723">དེ་ནི་དགེ་བའི་རྩ་བ་གང་ཅི་བསྐྱེད་ཀྱང་རུང་སྟེ།</s>
    <s id="1:724">དེ་ལ་བརྟན་པོར་གནས་ཤིང་ཞུམ་པ་མེད་པའི་སེམས་དང་ལྡན་ལ་</s>
    <s id="1:725">ཐེག་པ་ཆེན་པོ་ལ་ཤིན་ཏུ་བརྟན་ནོ། །</s>
    <s id="1:726">རྒྱལ་པོ་ཆེན་པོ་གཞན་ཡང་བྱང་ཆུབ་སེམས་དཔའ་ནི་ཚུལ་ཁྲིམས་ཀྱི་ཕུང་པོ་ཤིན་ཏུ་ཡོངས་ [289a.5]སུ་དག་པ།</s>
    <s id="1:727">འཕགས་པ་དང་མཁས་པས་བསྔགས་པ།</s>
    <s id="1:728">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱིས་ཡོངས་སུ་ཟིན་པ་དང་ལྡན་པ་ཡིན་ཏེ།</s>
    <s id="1:729">དེས་ནི་བདག་ཉིད་ཚུལ་ཁྲིམས་ལ་གནས་པར་རིག་ནས་ཆོས་ཀྱི་དགའ་བ་ཉམས་སུ་མྱོང་ངོ་། །</s>
    <s id="1:730">རྒྱལ་པོ་ཆེན་པོ་གཞན་ཡང་བྱང་ [289a.6]ཆུབ་སེམས་དཔའ་ནི་བྱམས་པས་གནས་པ་དང་།</s>
    <s id="1:731">བསམ་གཏན་ལ་བསམ་གཏན་པ་དང་།</s>
    <s id="1:732">མི་གནས་པའི་བསམ་གཏན་པ་ཡིན་ཏེ།</s>
    <s id="1:733">རྒྱལ་པོ་ཆེན་པོ་བྱང་ཆུབ་སེམས་དཔའ་ཏིང་ངེ་འཛིན་ལ་གནས་ཤིང་མི་གནས་པ་ཡིད་ལ་བྱེད་པ་དང་།</s>
    <s id="1:734">སེམས་ཅན་ཐམས་ཅད་ལ་སྙོམས་ [289a.7]པའི་སེམས་དང་ལྡན་པའི་བདེ་བར་གནས་པ་</s>
    <s id="1:735">ཅི་འདྲ་བ་དེ་ལྟ་བུའི་བདེ་བའི་རྣམ་པ་གཞན་མེད་དེ།</s>
    <s id="1:736">རྒྱལ་པོ་ཆེན་པོ་གཞན་ཡང་བྱང་ཆུབ་སེམས་དཔའ་ནི་ཇི་ལྟ་བ་བཞིན་དུ་ཆོས་ལ་རྟོག་པ་ཡིན་ཏེ།</s>
    <s id="1:737">དེ་ནི་འདི་ལྟར་ཇི་ལྟ་བ་བཞིན་དུ་ཡོངས་སུ་རྟོག་སྟེ།</s>
    <s id="1:738">འདུ་བྱེད་ཀྱི་རྣམ་པ་འདི་དག་ [289b] [289b.1]ཐམས་ཅད་ནི་སྟོང་པ་སྟེ།</s>
    <s id="1:739">འདི་ལ་བདག་གམ། སེམས་ཅན་ནམ། སྲོག་གམ། གང་ཟག་གམ། ཡོངས་སུ་གཏོང་བ་གང་ཡིན་པའམ། ཡོངས་སུ་བཏང་བ་གང་ཡིན་པའམ། ལེན་པ་གང་ཡིན་པའམ། བཟོད་པར་བྱེད་པ་གང་ཡིན་པའམ། གང་ལ་བཟོད་པར་བྱ་བའམ། བཟོད་པར་བྱ་བ་གང་ཡིན་ [289b.2]པའམ། རྩོམ་པ་གང་ཡིན་པའམ། གང་གི་ཕྱིར་རྩོམ་པའམ། བསམ་གཏན་བྱེད་པ་གང་ཡིན་པའམ། བསམ་གཏན་དུ་བྱ་བ་གང་ཡིན་པའམ། སྒོམ་པར་བྱེད་པ་གང་ཡིན་པའམ། བསྒོམ་པར་བྱ་བ་གང་ཡིན་པ་གང་ཡང་མེད་དོ་སྙམ་མོ། །</s>
    <s id="1:740">དེ་དེ་ལྟར་ཇི་ལྟ་བ་བཞིན་དུ་རྟོག་པ་ན་འདུས་ [289b.3]བྱས་ཀྱི་ཆོས་ཐམས་ཅད་རང་བཞིན་གྱིས་སྟོང་པར་རིག་ནས་</s>
    <s id="1:741">དམིགས་པར་ལྟ་བ་གང་ལ་ཡང་མངོན་པར་ཞེན་པ་མེད་ལ་བདེ་བར་ཡང་གནས་ཏེ།</s>
    <s id="1:742">རྒྱལ་པོ་ཆེན་པོ་ཆོས་བཞི་པོ་དེ་དག་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་བདེ་བ་ཐམས་ཅད་དང་ལྡན་པར་</s>
    <s id="1:743">མྱུར་ [289b.4]དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །</s>
    <s id="1:744">རིགས་ཀྱི་བུ་དེ་ལྟར་རྒྱལ་པོ་གསེར་མདོག་དེས་བྱེ་བ་ཁྲག་ཁྲིག་འབུམ་ཕྲག་དགུ་བཅུ་རྩ་དགུ་རི་བའི་གོས་ཀྱི་སྦྱིན་པ་དེ་བཞིན་གཤེགས་པ་དེ་ལ་ཕུལ་ནས་</s>
    <s id="1:745">བཅོམ་ལྡན་འདས་དེ་བཞིན་ [289b.5]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་ལ་འདི་སྐད་ཅེས་གསོལ་ཏོ། །</s>
    <s id="1:746">བཅོམ་ལྡན་འདས་སེམས་ཅན་ཐམས་ཅད་ལ་གློ་བ་རྗེ་བའི་སླད་དུ་བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ་ཞེས་གསོལ་ [289b.6]ནས།</s>
    <s id="1:747">དེའི་ཚེ་ཚིགས་སུ་བཅད་པ་འདི་དག་གསོལ་ཏོ། །</s>
    <s id="1:748">བདག་ནི་ཞུམ་པ་མ་མཆིས་སེམས་ཀྱིས་སུ། །མི་མཆོག་སྤྱན་སྔར་ཚིག་ནི་གསོལ་བར་བགྱི། །</s>
    <s id="1:749">སེམས་ཅན་ཀུན་ལ་སྙིང་རྗེ་བསྐྱེད་ནས་ཀྱང་།</s>
    <s id="1:750">།འདྲེན་པ་སེམས་ནི་བྱང་ཆུབ་གཞོལ་བར་བགྱི། །</s>
    <s id="1:751">བདག་ལ་ནམས་ [289b.7]ཀྱང་གཡོ་སྒྱུ་མ་མཆིས་ཏེ།</s>
    <s id="1:752">།སྟོབས་བཅུ་ལྡན་པས་བདག་གི་བསམ་པ་མཁྱེན། །</s>
    <s id="1:753">ཡོན་ཏན་མངའ་བ་གྲགས་ཆེན་འདྲ་བ་ནི། །</s>
    <s id="1:754">ལྷ་མི་གཞན་ལ་བདག་གིས་དབང་མ་མཆིས། །</s>
    <s id="1:755">བདག་ནི་སྡུག་རྣམས་སྐྱབས་དང་སྐྱོབ་པ་དང་། །</s>
    <s id="1:756">དཔུང་གཉེན་གྱུར་ཏེ་སྡུག་བསྔལ་ཆོས་ [290a] [290a.1]རྣམས་དགྲོལ། །</s>
    <s id="1:757">ཁྱུ་མཆོག་བདག་ཉིད་བདེ་ལ་གནས་ནས་ཀྱང་། །</s>
    <s id="1:758">སྲོག་ཆགས་རྣམས་ནི་བདག་གིས་བདེ་ལ་དགོད། །</s>
    <s id="1:759">འདྲེན་པ་བདེ་གཤེགས་གསུངས་པའི་ཆོས་གང་དག །</s>
    <s id="1:760">དེ་ལ་བདག་ནི་སྤྱད་ཕྱིར་གནས་པར་བགྱི། །</s>
    <s id="1:761">འདྲེན་པ་ཇི་ལྟར་ཁྱོད་ནི་ལྷ་མིས་ [290a.2]མཆོད། །</s>
    <s id="1:762">དེ་ལྟར་བདག་ཀྱང་མི་རྣམས་མཆོད་རྟེན་ཤོག །</s>
    <s id="1:763">བྱང་ཆུབ་ཐམས་ཅད་མཆོག་ནི་ཚོལ་བགྱིད་ཅིང་། །</s>
    <s id="1:764">བསྐལ་པ་མང་པོར་སྦྱིན་པ་སྦྱིན་པར་བགྱི། །</s>
    <s id="1:765">ཟས་སྐོམ་གོས་དང་ཤིང་རྟ་བཞོན་པ་དང་། །</s>
    <s id="1:766">གསེར་དངུལ་རིན་ཆེན་དུ་མའི་སྦྱིན་པ་བགྱི། །</s>
    <s id="1:767">འདྲེན་པ་བདག་ [290a.3]ནི་བསླབ་ལ་གུས་པར་བགྱིད། །</s>
    <s id="1:768">དེ་ནི་ཇི་བཞིན་ཡོངས་སུ་བསྲུང་བར་བགྱི། །</s>
    <s id="1:769">ཉམས་པར་མི་བགྱིད་གང་ལའང་གནས་མི་བགྱིད། །</s>
    <s id="1:770">འདྲེན་པ་བདག་ནི་ཚུལ་ཁྲིམས་དག་པར་བགྱིད། །</s>
    <s id="1:771">སེམས་ཅན་ཀུན་ལ་སྙོམས་པའི་བསམ་པ་ཡིས། །</s>
    <s id="1:772">སྲོག་ཆགས་རྣམས་ལ་བྱམས་པའི་ [290a.4]སེམས་སུ་བགྱི། །</s>
    <s id="1:773">བཀུར་སྟི་བགྱིས་དང་བཀུར་སྟི་མ་བགྱིས་ལ། །</s>
    <s id="1:774">མཐོ་བར་འགྱུར་དང་དམའ་བར་འགྱུར་མ་མཆིས། །</s>
    <s id="1:775">བསྐལ་པ་བྱེ་བ་མང་པོ་བསམ་ཡས་པར། །</s>
    <s id="1:776">བདག་ནི་ཇི་སྲིད་སྔན་ཆད་འཁོར་བར་གྱུར། །</s>
    <s id="1:777">མི་དཔའ་ཁྱོད་ལ་བརྟེན་ནས་དེ་སྲིད་དུ། །</s>
    <s id="1:778">སེམས་ [290a.5]ཅན་གཅིག་གི་ཕྱིར་ཡང་སྤྲོ་བར་བགྱི། །</s>
    <s id="1:779">ལྷ་མིའི་འདྲེན་པ་བདེ་གཤེགས་གསུངས་པ་ཡི། །</s>
    <s id="1:780">བསམ་གཏན་བདེ་བ་དེ་ལ་གནས་པར་བགྱི། །</s>
    <s id="1:781">འདྲེན་པ་བསམ་གཏན་བདེ་ལ་རེག་གནས་ཤིང་། །</s>
    <s id="1:782">རྟག་ཏུ་དགོན་པའི་གནས་སུ་གནས་པར་བགྱི། །</s>
    <s id="1:783">བདག་ནི་སྟོང་པ་ཉིད་ [290a.6]ལ་ངེས་པར་བགྱི། །</s>
    <s id="1:784">ལྟ་བ་ལ་ནི་རྟེན་པར་ཡོང་མི་བགྱིད། །</s>
    <s id="1:785">དམའ་བའི་སྤྱོད་པ་རྟག་ཏུ་རྣམ་པར་སྤང་། །</s>
    <s id="1:786">མཆོག་གི་སྤྱོད་པ་དྲི་མེད་སྤྱད་པར་བགྱི། །</s>
    <s id="1:787">རིགས་ཀྱི་བུ་དེ་ལྟར་རྒྱལ་པོ་གསེར་མདོག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་མ་ཐག་པ་དེའི་མོད་ [290a.7]ལ་</s>
    <s id="1:788">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་རབ་ཏུ་གཡོས་སོ། །</s>
    <s id="1:789">རྒྱལ་པོ་བརྒྱད་ཁྲི་བཞི་སྟོང་པོ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:790">ཁྱིམ་བདག་བརྒྱད་ཁྲི་བཞི་སྟོང་པོ་དེ་དག་དང་། ཚོང་དཔོན་ [290b] [290b.1]བརྒྱད་ཁྲི་བཞི་སྟོང་པོ་དེ་དག་དང་། བུ་དང་། བུ་མོ་དང་། ཆུང་མ་དེ་དག་དང་། གཞན་སྐྱེ་བོའི་ཚོགས་ཆེན་པོ་དེ་དག་དང་། ལྷའི་བུ་བརྒྱད་ཁྲི་བཞི་སྟོང་རྣམས་རྒྱལ་པོ་གསེར་མདོག་དེའི་རྗེས་སུ་སློབ་ཅིང་ཐམས་ཅད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་ [290b.2]བསྐྱེད་དོ། །</s>
    <s id="1:791">རིགས་ཀྱི་བུ་འདི་ལྟར་རྒྱལ་པོ་གསེར་མདོག་དེས། བུ་ཐུ་བོ་རྒྱལ་པོར་བཅུག་གོ། །བཅུག་ནས་ཀྱང་བུ་རྣམས་དང་། བུ་མོ་རྣམས་དང་། ཆུང་མ་རྣམས་དང་། ཚོང་དཔོན་དང་། ཁྱིམ་བདག་དང་། བློན་པོ་དང་། རྒྱལ་ཕྲན་རྣམས་དང་ལྷན་ཅིག་ཏུ་སྲོག་ཆགས་ [290b.3]བྱེ་བས་བསྐོར་ཏེ་དད་པས་</s>
    <s id="1:792">ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
    <s id="1:793">དེ་དག་དེ་ལྟར་རབ་ཏུ་བྱུང་ནས་ལོ་ཁྲིའི་བར་དུ་ཚངས་པར་སྤྱོད་པ་ཡོངས་སུ་དག་པ་ཡོངས་སུ་བྱང་བ་སྤྱད་དོ། །</s>
    <s id="1:794">རྒྱལ་པོ་གསེར་མདོག་གིས་ཀྱང་མངོན་པར་ཤེས་པ་བསྒྲུབས་ནས་མང་དུ་ཐོས་པའི་མཐར་ཕྱིན་ [290b.4]པར་གྱུར་ཏོ། །</s>
    <s id="1:795">བྱམས་པའི་ཏིང་ངེ་འཛིན་ཀྱང་བསྒྲུབས་སོ། །</s>
    <s id="1:796">དེ་དགེ་བའི་རྩ་བ་དེ་དང་། ལྷག་པའི་བསམ་པ་ཡང་དག་པར་ཞུགས་པ་དེས་</s>
    <s id="1:797">འཁོར་ལོས་སྒྱུར་བའི་རྒྱལ་པོར་གྱུར་པས་</s>
    <s id="1:798">སངས་རྒྱས་ཉི་ཁྲི་མཉེས་པར་བྱས་ཏེ། སངས་རྒྱས་བཅོམ་ལྡན་འདས་དེ་དག་ཐམས་ཅད་ [290b.5]ལ་ཡང་ན་བཟའ་དང་། ཞལ་ཟས་དང་། གཟིམས་ཆ་དང་། གདན་དང་། སྙུན་གྱི་གསོས་སྨན་དང་། ཡོ་བྱད་ཀྱིས་བསྙེན་བཀུར་བྱས།</s>
    <s id="1:799">བླ་མར་བྱས་ནས་སངས་རྒྱས་བཅོམ་ལྡན་འདས་དེ་དག་ཐམས་ཅད་ཀྱི་ཐད་དུ་དད་པས་</s>
    <s id="1:800">ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
    <s id="1:801">རིགས་ཀྱི་ [290b.6]བུ་དེའི་ཚེ་དེའི་དུས་ན་རྒྱལ་པོ་གསེར་མདོག་ཏུ་གྱུར་པ་དེ་གཞན་ཞིག་ཡིན་པ་སྙམ་དུ་ཁྱོད་སོམ་ཉིའམ། ཡིད་གཉིས་སམ།</s>
    <s id="1:802">ཐེ་ཙོམ་ཟ་ན་རིགས་ཀྱི་བུ་ཁྱོད་ཀྱིས་དེ་ལྟར་མི་བལྟའོ། །</s>
    <s id="1:803">དེ་ཅིའི་ཕྱིར་ཞེ་ན།</s>
    <s id="1:804">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་འདི་དེའི་ཚེ་དེའི་དུས་ [290b.7]ན་རྒྱལ་པོ་གསེར་མདོག་ཏུ་གྱུར་ཏོ། །</s>
    <s id="1:805">རིགས་ཀྱི་བུ་དེའི་ཚེ་དེའི་དུས་ན་ཚངས་པར་གྱུར་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེ་ལ་མཆོད་པའི་ལས་ལ་བརྩོན་པར་གྱུར་པ་གང་ཡིན་པ་དེ་གཞན་ཞིག་ཡིན་ [291a] [291a.1]པ་སྙམ་དུ་ཁྱོད་སོམ་ཉི་འམ། ཡིད་གཉིས་སམ།</s>
    <s id="1:806">ཐེ་ཙོམ་ཟ་ན་རིགས་ཀྱི་བུ་ཁྱོད་ཀྱིས་དེ་ལྟར་མི་བལྟའོ། །</s>
    <s id="1:807">དེ་ཅིའི་ཕྱིར་ཞེ་ན།</s>
    <s id="1:808">རྣམ་པར་རྩེ་བ་ཁྱོད་ཉིད་དེའི་ཚེ་དེའི་དུས་ན་ཚངས་པར་གྱུར་ཏོ། །</s>
    <s id="1:809">རིགས་ཀྱི་བུ་དེའི་ཚེ་དེའི་དུས་ན་ལྷའི་དབང་པོ་བརྒྱ་བྱིན་བཅོམ་ [291a.2]ལྡན་འདས་གསེར་བཟངས་འོད་དེ་ལ་བསྙེན་བཀུར་དང་རིམ་གྲོ་བྱེད་པར་སྤྲོ་བར་གྱུར་པ་གང་ཡིན་པ་དེ་གཞན་ཞིག་ཡིན་པ་སྙམ་དུ་ཁྱོད་སོམ་ཉི་འམ། ཡིད་གཉིས་སམ།</s>
    <s id="1:810">ཐེ་ཙོམ་ཟ་ན་རིགས་ཀྱི་བུ་ཁྱོད་ཀྱིས་དེ་ལྟར་མི་བལྟའོ། །</s>
    <s id="1:811">དེ་ཅིའི་ཕྱིར་ཞེ་ན།</s>
    <s id="1:812">ང་ཉིད་དེའི་ཚེ་དེའི་དུས་ན་ལྷའི་ [291a.3]དབང་པོ་བརྒྱ་བྱིན་དུ་གྱུར་ཏེ།</s>
    <s id="1:813">བྱང་ཆུབ་ཏུ་སེམས་མ་བསྐྱེད་པར་མི་གནས་པའི་སེམས་ཀྱིས་དེ་བཞིན་གཤེགས་པ་དེ་ལ་བསྙེན་བཀུར་བྱས་སོ། །</s>
    <s id="1:814">རིགས་ཀྱི་བུ་དེའི་ཚེ་དེའི་དུས་ན་སེམས་ཅན་ཇི་སྙེད་ཀྱིས་རྒྱལ་པོ་གསེར་མདོག་དང་ལྷན་ཅིག་ཏུ་བླ་ན་མེད་པ་ཡང་དག་པར་རྫོགས་</s>
    <s id="1:815">[291a.4]པའི་བྱང་ཆུབ་ཏུ་སེམས་བསྐྱེད་པ་ དེ་དག་གི་ནང་ན་ཐ་ན་སེམས་ཅན་གཅིག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པ་</s>
    <s id="1:816">ངས་མ་མཐོང་སྟེ།</s>
    <s id="1:817">དེ་དག་ཐམས་ཅད་ནི་ཤེས་རབ་ཆེ་བ་དང་།</s>
    <s id="1:818">བརྩོན་འགྲུས་ཆེ་བ་ཤ་སྟག་སྟེ།</s>
    <s id="1:819">བྱང་ཆུབ་ཀྱི་ཕྱོགས་ཀྱི་ཆོས་ [291a.5]རྣམས་ཡང་དག་པར་བསྒྲུབས་ཤིང་།</s>
    <s id="1:820">ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱས་ནས་སངས་རྒྱས་ཀྱི་ཞིང་ཐ་དད་པ་དག་ཏུ་མཚན་ཐ་དད་པའི་དེ་བཞིན་གཤེགས་པར་གྱུར་ཏེ།</s>
    <s id="1:821">འཇིག་རྟེན་དུ་བྱུང་ནས་ཐམས་ཅད་ཀྱིས་ཆོས་ཀྱི་འཁོར་ལོ་བསྐོར་ཏེ། ཆོས་ཀྱི་འཁོར་ལོ་བསྐོར་ [291a.6]ནས་ཡོངས་སུ་མྱ་ངན་ལས་འདས་སོ། །</s>
    <s id="1:822">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ཐམས་ཅད་ཀྱང་ང་དང་། ཁྱོད་དང་། བྱང་ཆུབ་སེམས་དཔའ་བྱམས་པ་དང་། འཁོར་འདིར་བྱང་ཆུབ་སེམས་དཔའ་སེམས་དཔའ་ཆེན་པོ་འདུས་པ་གང་ཡིན་ [291a.7]པ་འདི་དག་གིས་ཀྱང་མཐོང་ངོ་། ། མཆོད་པ་བྱས་སོ། །བསྙེན་བཀུར་བྱས་སོ། །</s>
    <s id="1:823">དེ་བཞིན་གཤེགས་པ་དེ་དག་གི་དམ་པའི་ཆོས་ཀྱང་བཟུང་ངོ་། །</s>
    <s id="1:824">དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:825">བཅོམ་ [291b] [291b.1]ལྡན་འདས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དེ་ཙམ་དུ་ཡུན་རིང་དུ་ཐོགས་པ་དང་།</s>
    <s id="1:826">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ཡང་དེ་ཙམ་དུ་དཀའ་བ་ནི་ངོ་མཚར་ལགས་སོ། །</s>
    <s id="1:827">དེ་ཅིའི་སླད་དུ་ཞེ་ན།</s>
    <s id="1:828">དེར་སྲོག་ཆགས་བྱེ་བ་ཁྲག་ཁྲིག་ [291b.2]འབུམ་ཕྲག་དེ་སྙེད་ཀྱིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་འོད་དེའི་གསུང་རབ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ལ།</s>
    <s id="1:829">བཅོམ་ལྡན་འདས་ཀྱིས་ནི་མ་བསྐྱེད་པའི་ [291b.3]སླད་དུའོ། །</s>
    <s id="1:830">དེ་སྐད་ཅེས་གསོལ་ནས།</s>
    <s id="1:831">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:832">རིགས་ཀྱི་བུ་དེ་ནི་དེ་བཞིན་ཏེ། ཁྱོད་ཇི་སྐད་ཟེར་བ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ [291b.4]ཆུབ་འདི་ནི་ཡུན་རིང་དུ་ཐོགས་སོ། །</s>
    <s id="1:833">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ཡང་དཀའོ། །</s>
    <s id="1:834">རིགས་ཀྱི་བུ་ངས་མངོན་པར་ཤེས་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གསེར་བཟངས་ [291b.5]འོད་དེའི་སྔོན་རོལ་དང་དེའི་འོག་ཏུ་ཡང་སངས་རྒྱས་མང་པོ་བྱེ་བ་ཁྲག་ཁྲིག་ཕྲག་འབུམ་དག་ལ་ངས་རི་མོ་བྱས། མཆོད་པ་བྱས། བཀུར་སྟི་བྱས། བླ་མར་བྱས་མོད་ཀྱི།</s>
    <s id="1:835">དེ་སྲིད་དུ་ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་ དེ་</s>
    <s id="1:836">གཞན་དུ་ནང་འདི་ [291b.6]སྙམ་དུ་སེམས་ཏེ།</s>
    <s id="1:837">སངས་རྒྱས་བཅོམ་ལྡན་འདས་འདི་དག་དེ་ཙམ་དུ་མཛེས་ཤིང་དེ་ཙམ་དུ་བལྟ་ན་སྡུག་ལ།</s>
    <s id="1:838">དེ་ཙམ་དུ་སྙིང་དུ་སྡུག་པ་ནི་ངོ་མཚར་ཏོ་སྙམ་སྟེ།</s>
    <s id="1:839">དེ་དག་ལ་ངའི་སྡུག་པའི་སེམས་དང་། དགའ་བ་དང་། གུས་པ་སྐྱེད་པར་ཟད་དེ།</s>
    <s id="1:840">ངས་བླ་ན་མེད་པ་ཡང་ [291b.7]དག་པར་རྫོགས་པའི་བྱང་ཆུབ་ཏུ་ནི་སེམས་མ་བསྐྱེད་དོ། །</s>
    <s id="1:841">རིགས་ཀྱི་བུ་དེ་བས་ན་རྣམ་གྲངས་འདིས་ཁྱོད་ཀྱིས་འདི་ལྟར་རིག་པར་བྱ་སྟེ།</s>
    <s id="1:842">སངས་རྒྱས་བྱེ་བ་ཁྲག་ཁྲིག་འབུམ་ཕྲག་དཔག་ཏུ་མེད་གྲངས་མེད་པ་དག་དང་། རང་སངས་རྒྱས་བྱེ་བ་ཁྲག་ཁྲིག་འབུམ་ཕྲག་དཔག་ཏུ་ [292a] [292a.1]མེད་གྲངས་མེད་པ་དག་དང་། ཉན་ཐོས་བྱེ་བ་ཁྲག་ཁྲིག་འབུམ་ཕྲག་དཔག་ཏུ་མེད་གྲངས་མེད་པ་དག་ལ་བྱང་ཆུབ་སེམས་དཔའ་རྣམས་ཀྱིས་ཇི་ལྟར་མཆོད་པ་བྱས་སུ་ཟིན་ཀྱང་དེ་སྲིད་དུ་</s>
    <s id="1:843">ཡང་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མི་ [292a.2]སྐྱེད་དེ།</s>
    <s id="1:844">གཞན་དུ་ན་ཕྱིས་གང་གི་ཚེ་དགེ་བའི་རྩ་བ་ཡོངས་སུ་འདུས་པར་གྱུར་པ་དེའི་འོག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་ཟད་དོ། །</s>
    <s id="1:845">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
    <s id="1:846">དང་པོར་ [292a.3]ང་ནི་དོན་དམ་གཟིགས་པ་དང་། །</s>
    <s id="1:847">གྲགས་པ་ཆེན་པོ་ཤེས་རབ་ཕ་རོལ་སོན། །</s>
    <s id="1:848">མི་མཆོག་སངས་རྒྱས་བྱེ་བ་ཁྲག་ཁྲིག་དང་། །བསམ་ཡས་རྣམས་ལ་གུས་པས་མཆོད་པ་བྱེད། །</s>
    <s id="1:849">དང་པོར་ཡོན་ཏན་འབྱུང་གནས་རྣམས་མཆོད་ཀྱང་། །བདག་ནི་མཁས་པ་ཆོས་ [292a.4]ཀུན་ཤེས་པའི་མཆོག །</s>
    <s id="1:850">འཇིག་རྟེན་མཆོད་རྟེན་སངས་རྒྱས་གྱུར་ཅིག་ཅེས། །</s>
    <s id="1:851">དེ་སྲིད་དུ་ཡང་སེམས་ནི་སྐྱེད་མི་བྱེད། །</s>
    <s id="1:852">དེ་དག་རང་རྒྱལ་བྱེ་བ་སྙེད་ལ་ཡང་། །གུས་པ་བསྐྱེད་ནས་མཆོད་པ་བྱེད་མོད་ཀྱི། །</s>
    <s id="1:853">མི་འདུལ་ཁ་ལོ་སྒྱུར་བ་རྫོགས་སངས་རྒྱས། །</s>
    <s id="1:854">གྱུར་ཅེས་སེམས་ [292a.5]ནི་དེ་སྲིད་སྐྱེད་མི་བྱེད། །</s>
    <s id="1:855">གུས་པ་རྒྱ་ཆེན་ཡང་དག་བསྐྱེད་ནས་ཀྱང་། །</s>
    <s id="1:856">དབང་དུ་གྱུར་པ་བྱེ་སྙེད་མཆོད་མོད་ཀྱི། །</s>
    <s id="1:857">ཡེ་ཤེས་རྒྱ་མཚོ་མི་མཆོག་འདྲ་བར་ནི། །</s>
    <s id="1:858">དེ་སྲིད་དུ་ཡང་སེམས་ནི་སྐྱེད་མི་བྱེད། །</s>
    <s id="1:859">དོན་དམ་གཟིགས་པ་རྣམས་ཀྱི་གཟུགས་མཐོང་ནས། །</s>
    <s id="1:860">དགའ་བའི་ [292a.6]ཤུགས་ནི་རྒྱ་ཆེན་བསམ་མི་ཁྱབ། །</s>
    <s id="1:861">མཁས་པ་མི་འདུལ་རྫོགས་པའི་སངས་རྒྱས་སུ།</s>
    <s id="1:862">།གྱུར་ཅེས་སེམས་ནི་དེ་སྲིད་སྐྱེད་མི་བྱེད། །</s>
    <s id="1:863">གང་ཚེ་དེ་དག་བསོད་ནམས་རྒྱ་ཆེན་བསག །</s>
    <s id="1:864">ལུས་དང་ཡིད་ཀྱི་བདེན་པ་བསྒོམས་པ་ན། །</s>
    <s id="1:865">འདྲེན་པ་མི་རྣམས་མཆོག་ཏུ་གྱུར་ཅིག་ [292a.7]ཅེས། །བྱང་ཆུབ་དོན་དུ་སེམས་ནི་སྐྱེད་པར་བྱེད། །</s>
    <s id="1:866">དེ་དག་གིས་ནི་བསྐལ་པ་བྱེ་བ་སྙེད། །</s>
    <s id="1:867">བསྙེན་བཀུར་བྱས་པས་བསོད་ནམས་ཚོགས་བསགས་ནས། །</s>
    <s id="1:868">སེམས་དགེ་བ་དང་འཇམ་ཞིང་མཉེན་པ་ཡིས། །</s>
    <s id="1:869">དེ་ཚེ་བྱང་ཆུབ་ཏུ་ཡང་སེམས་བསྐྱེད་དེ། །</s>
    <s id="1:870">བདག་གིས་དགེ་ [292b] [292b.1]བའི་རྩ་བ་གང་བསགས་པ། །</s>
    <s id="1:871">དེས་ནི་བདག་ཀྱང་ཐམས་ཅད་གཟིགས་གྱུར་ཅིག །</s>
    <s id="1:872">ནམས་ཀྱང་བདག་གི་སྨོན་ལམ་ཉམས་མ་གྱུར། །</s>
    <s id="1:873">དེ་དག་དེ་སྐད་སྨོན་ལམ་འཇུག་པར་འགྱུར། །</s>
    <s id="1:874">བདག་གིས་དགེ་བའི་རྩ་བ་གང་བསགས་པ། །</s>
    <s id="1:875">དེས་ནི་སྲོག་ཆགས་ཐམས་ [292b.2]ཅད་རྒལ་གྱུར་ཅིག །</s>
    <s id="1:876">མི་དགེའི་ལས་ནི་བདག་གིས་གང་བྱས་པ། །</s>
    <s id="1:877">དེ་ཡི་འབྲས་བུ་མི་བཟད་བདག་གིས་སྤང་། །</s>
    <s id="1:878">མཐུ་དང་བརྩོན་འགྲུས་བརྟན་པོ་བསྐྱེད་ནས་ནི། །</s>
    <s id="1:879">ཕྱི་ནས་བྱང་ཆུབ་མཆོག་ཏུ་སེམས་ཀྱང་བསྐྱེད། །</s>
    <s id="1:880">སེམས་ནི་ནམས་ཀྱང་ཞུམ་པར་མ་གྱུར་ཅིག །</s>
    <s id="1:881">[292b.3]དགའ་བ་རྒྱ་ཆེན་བསམ་ཡས་ཐོབ་གྱུར་ཅིག །</s>
    <s id="1:882">མཁས་པ་སེམས་ལ་དམིགས་པར་མི་བྱེད་དེ། །</s>
    <s id="1:883">བྱང་ཆུབ་མི་དམིགས་བདག་ཉིད་ཀུན་མི་དམིགས། །</s>
    <s id="1:884">ཆོས་འདི་མཐའ་དག་སྟོང་པར་ཤེས་ན་ནི། །</s>
    <s id="1:885">དེས་ན་བྱང་ཆུབ་སེམས་ནི་བརྗེད་མི་འགྱུར། །</s>
    <s id="1:886">དེ་སྐད་ཅེས་བཀའ་ [292b.4]སྩལ་པ་དང་།</s>
    <s id="1:887">བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བས་འདི་སྐད་ཅེས་གསོལ་ཏོ། །</s>
    <s id="1:888">བཅོམ་ལྡན་འདས་ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ། བྱམས་པ་ཞེས་བགྱི། བྱང་ཆུབ་སེམས་ [292b.5]དཔའ་སེམས་དཔའ་ཆེན་པོ་བྱམས་པ་འདིས་མིང་འདི་ག་ལས་རྙེད་ལགས།</s>
    <s id="1:889">དེ་སྐད་ཅེས་གསོལ་པ་དང་།</s>
    <s id="1:890">བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་རྩེ་བ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:891">རིགས་ཀྱི་བུ་སྔོན་བྱུང་བ་འདས་པའི་དུས་ [292b.6]ན་བསྐལ་པ་གྲངས་མེད་པ་བས་ཀྱང་ཆེས་གྲངས་མེད་པ་ཡུན་རིང་པོ་ཚད་མེད་པ་འདས་པ་དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་ [292b.7]བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རིན་ཆེན་གདུགས་ཞེས་བྱ་བ་འཇིག་རྟེན་དུ་བྱུང་སྟེ།</s>
    <s id="1:892">རིགས་ཀྱི་བུ་དེ་བཞིན་གཤེགས་པ་རིན་ཆེན་གདུགས་དེ་བཙས་མ་ཐག་ཏུ་གོམ་པ་བདུན་བོར་བ་ན་གནས་གཙང་མའི་རིས་ཀྱི་ལྷ་ [293a] [293a.1]རྣམས་ཀྱིས་སྟེང་གི་བར་སྣང་ལ་རིན་པོ་ཆེ་སྣ་བདུན་གྱི་གདུགས་བཟུང་ངོ་། །</s>
    <s id="1:893">རིན་པོ་ཆེའི་གདུགས་དེས་ཀྱང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་སྣང་བར་བྱས་སོ། །</s>
    <s id="1:894">དེར་ལྷ་རྣམས་ཀྱིས་ཀྱེ་མ་འདི་ནི་དེ་བཞིན་གཤེགས་པ་རིན་ཆེན་ [293a.2]གདུགས་ཞེས་བྱ་བར་འགྱུར་རོ་ཞེས་སྒྲ་བསྒྲགས་ཏེ།</s>
    <s id="1:895">དེས་ན་དེ་བཞིན་གཤེགས་པ་དེའི་མཚན་རིན་ཆེན་གདུགས་ཞེས་བྱ་བར་གྱུར་ཏོ། །</s>
    <s id="1:896">དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་གདུགས་དེའི་གསུང་རབ་ལ་ [293a.3]དགེ་སློང་བློ་གྲོས་བརྟན་པོ་ཞེས་བྱ་བ་ཚོང་དཔོན་གྱི་རིགས་ལས་རབ་ཏུ་བྱུང་བ་ཞིག་ཡོད་དེ།</s>
    <s id="1:897">རིགས་ཀྱི་བུ་དགེ་སློང་བློ་གྲོས་བརྟན་པོ་དེ་བསོད་སྙོམས་པར་གྱུར་ཏོ། །</s>
    <s id="1:898">དེའི་ཚེ་དེའི་དུས་ན་དེ་བཞིན་གཤེགས་པ་རིན་ཆེན་གདུགས་དེའི་བསྟན་པ་ལ་བབ་པ་ན་འཛམ་བུའི་གླིང་དེ་ [293a.4]ན་གྲོང་བརྒྱད་ཁྲི་བཞི་སྟོང་ཡོད་དོ། །</s>
    <s id="1:899">གྲོང་ཁྱེར་བརྒྱད་ཁྲི་བཞི་སྟོང་ཡོད་དོ། །</s>
    <s id="1:900">གྲོང་རྡལ་བརྒྱད་ཁྲི་བཞི་སྟོང་ཡོད་དོ། །</s>
    <s id="1:901">ཡུལ་འཁོར་བརྒྱད་ཁྲི་བཞི་སྟོང་ཡོད་དོ། །</s>
    <s id="1:902">ཚོང་འདུས་བརྒྱད་ཁྲི་བཞི་སྟོང་ཡོད་དོ། །</s>
    <s id="1:903">དགེ་སློང་བློ་གྲོས་བརྟན་པོ་དེ་ཡང་གྲོང་དང་། གྲོང་ཁྱེར་དང་། གྲོང་ [293a.5]རྡལ་དང་། ཡུལ་འཁོར་དང་། ཚོང་འདུས་དེ་དག་ཐམས་ཅད་དུ་བསོད་སྙོམས་ཀྱི་ཕྱིར་རྒྱུ་བར་གྱུར་ལ།</s>
    <s id="1:904">དེ་འདི་སྙམ་དུ་སེམས་ཏེ།</s>
    <s id="1:905">ནམ་སྲོག་ཆགས་བརྒྱ་ཚང་བར་བསླབ་པའི་གཞི་ལྔ་ལ་མ་བཀོད་ཀྱི་བར་དུ་བདག་གིས་ཟན་མི་བཟའོ་སྙམ་མོ། །</s>
    <s id="1:906">རིགས་ཀྱི་བུ་འདི་ལྟར་དགེ་ [293a.6]སློང་བློ་གྲོས་བརྟན་པོ་དེས་དེ་ལྟ་བུའི་ཡི་དམ་དེ་བཅས་ནས་གྲོང་ངམ། གྲོང་ཁྱེར་རམ། གྲོང་རྡལ་ལམ། ཡུལ་འཁོར་རམ། ཚོང་འདུས་གང་དང་གང་དུ་བསོད་སྙོམས་ཀྱི་ཕྱིར་རྒྱུ་བ་དེ་དང་</s>
    <s id="1:907">དེར་ནམ་སྲོག་ཆགས་བརྒྱ་ཚང་བར་བསླབ་པའི་གཞི་ལྔ་ལ་མ་བཀོད་ཀྱི་བར་དུ་ཟན་མི་ཟའོ། །</s>
    <s id="1:908">[293a.7]རིགས་ཀྱི་བུ་དགེ་སློང་བློ་གྲོས་བརྟན་པོ་དེས་གང་གི་ཚེ་ཉི་མ་གཅིག་གིས་སྲོག་ཆགས་བརྒྱ་བསླབ་པའི་གཞི་ལྔ་ལ་བཀོད་པ་དེའི་དུས་དང་དེའི་སྐབས་ཀྱང་ཡོད་དོ། །</s>
    <s id="1:909">གང་གི་ཚེ་ཉི་མ་གཉིས་ཀྱིས་སྲོག་ཆགས་བརྒྱ་བསླབ་པའི་གཞི་ལྔ་ལ་བཀོད་པ་དེའི་དུས་དང་དེའི་སྐབས་ཀྱང་ [293b] [293b.1]ཡོད་དོ། །</s>
    <s id="1:910">དེས་ཟན་བཅད་ནས་ཉི་མ་གསུམ་པའི་ཚེ་ཟན་ཟའོ། །</s>
    <s id="1:911">གང་གི་ཚེ་ཉི་མ་གསུམ་གྱིས་སྲོག་ཆགས་བརྒྱ་བསླབ་པའི་གཞི་ལྔ་ལ་བཀོད་པ་དེའི་དུས་དང་དེའི་སྐབས་ཀྱང་ཡོད་དོ། །</s>
    <s id="1:912">ཉི་མ་བཞིས་སྲོག་ཆགས་བརྒྱ་ཚང་བར་བསླབ་པའི་གཞི་ལྔ་ལ་བཀོད་པ་དེའི་དུས་དང་ [293b.2]དེའི་སྐབས་ཀྱང་ཡོད་དོ། །</s>
    <s id="1:913">རིགས་ཀྱི་བུ་གང་གི་ཚེ་ཉི་མ་ལྔ་དང་། དྲུག་དང་། བདུན་གྱིས་སྲོག་ཆགས་བརྒྱ་བསླབ་པའི་གཞི་ལྔ་ལ་བཀོད་པ་དེའི་དུས་དང་དེའི་སྐབས་ཀྱང་ཡོད་དེ།</s>
    <s id="1:914">དེ་ཞག་བདུན་གྱི་བར་དུ་ཟན་ཆད་ཀྱང་སེམས་ཅན་རྣམས་ལ་སྙིང་རྗེ་བའི་ཕྱིར་སེམས་ [293b.3]ཡོངས་སུ་མི་སྐྱོ་སྟེ་ཞག་བརྒྱད་པའི་ཚེ་ཟན་ཟའོ། །</s>
    <s id="1:915">རིགས་ཀྱི་བུ་རྣམ་གྲངས་དེ་ལྟ་བུས་དགེ་སློང་བློ་གྲོས་བརྟན་པོ་དེས་ལོ་བརྒྱད་ཁྲི་བཞི་སྟོང་གི་བར་དུ་ཡོངས་སུ་མི་སྐྱོ་བའི་སེམས་ཀྱིས་གྲོང་ཁྱེར་ཆེན་པོ་དེ་དག་ཏུ་སོང་ཞིང་གྲོང་དང་། གྲོང་ཁྱེར་དང་། གྲོང་རྡལ་དང་། [293b.4]ཡུལ་འཁོར་དང་། ཚོང་འདུས་དེ་དག་ཏུ་སོང་ནས་སེམས་ཅན་དེ་དག་བསླབ་པའི་གཞི་ལྔ་ལ་བཀོད་དོ། །</s>
    <s id="1:916">རིགས་ཀྱི་བུ་དགེ་སློང་བློ་གྲོས་བརྟན་པོ་དེས་ལོ་བརྒྱད་ཁྲི་བཞི་སྟོང་པོ་དེ་དག་འདས་ནས་སྲོག་ཆགས་སྐྱེས་པ་དང་། བུད་མེད་དང་། ཁྱེའུ་དང་། བུ་མོ་བྱེ་བ་ཁྲག་ཁྲིག་ [293b.5]འབུམ་ཕྲག་སུམ་ཅུ་རྩ་དྲུག་བསླབ་པའི་གཞི་ལྔ་ལ་བཀོད་དོ། །</s>
    <s id="1:917">རིགས་ཀྱི་བུ་འདི་ལྟར་དགེ་སློང་བློ་གྲོས་བརྟན་པོ་དེ་འདི་སྙམ་དུ་སེམས་ཏེ།</s>
    <s id="1:918">བདག་གིས་སེམས་ཅན་མང་པོ་འདི་དག་བསླབ་པའི་གཞི་ལྔ་ལ་བཀོད་ཟིན་གྱིས། བདག་གིས་འདི་དག་བླ་ན་མེད་པ་ཡང་དག་པར་ [293b.6]རྫོགས་པའི་བྱང་ཆུབ་ལ་གཟུད་གོར་མ་ཆག་གོ་སྙམ་སྟེ།</s>
    <s id="1:919">དེ་དེ་དག་གི་ཐད་དུ་སོང་ནས་ལོ་བཞི་ཁྲི་ཉིས་སྟོང་གི་བར་དུ་སངས་རྒྱས་ཀྱི་བསྔགས་པ་བརྗོད་དོ། །</s>
    <s id="1:920">ཆོས་ཀྱི་བསྔགས་པ་བརྗོད་དོ། །</s>
    <s id="1:921">དགེ་འདུན་གྱི་བསྔགས་པ་བརྗོད་དོ། །</s>
    <s id="1:922">ཐེག་པ་ཆེན་པོའི་བསྔགས་པ་ [293b.7]བརྗོད་དོ། །</s>
    <s id="1:923">སེམས་ཅན་བསླབ་པའི་གཞི་ལྔ་ལ་བཀོད་པ་གང་ཡིན་པའི་སེམས་ཅན་དེ་དག་གི་ནང་ནས་ལོ་བརྒྱད་ཁྲི་བཞི་སྟོང་པོ་གཞན་འདས་ནས་སྲོག་ཆགས་བྱེ་བ་ཕྲག་སུམ་ཅུ་ཚང་བ་གང་དག་སྔོན་གྱི་སངས་རྒྱས་རྣམས་ལ་དགེ་བའི་རྩ་བ་བསྐྱེད་པ་རྒྱ་ཆེན་པོ་ལ་མོས་པ་དེ་ [294a] [294a.1]དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བཙུད་དོ། །</s>
    <s id="1:924">ལྷག་མ་དམན་པ་ལ་མོས་པ་རྐྱེན་གྱི་མཐུ་དང་ལྡན་པ་དེ་དག་ནི་རང་སངས་རྒྱས་ཀྱི་བྱང་ཆུབ་དང་། ཉན་ཐོས་ཀྱི་ཐེག་པ་ལ་སེམས་བསྐྱེད་དུ་བཅུག་གོ། །</s>
    <s id="1:925">རིགས་ཀྱི་བུ་འདི་ལྟར་ [294a.2]དགེ་སློང་བློ་གྲོས་བརྟན་པོ་དེ་འདི་སྙམ་དུ་སེམས་ཏེ།</s>
    <s id="1:926">བདག་གིས་སེམས་ཅན་འདི་དག་ཐེག་པ་གསུམ་པོ་ལ་མོས་པར་བྱས་ཟིན་གྱིས། བདག་གིས་སེམས་ཅན་འདི་དག་བག་ཡོད་པར་གནས་པར་བྱ་བའི་ཕྱིར་ཏིང་ངེ་འཛིན་འདི་ལ་གཟུད་པ་བསྟན་ཏོ་སྙམ་མོ། །</s>
    <s id="1:927">རིགས་ [294a.3]ཀྱི་བུ་དེ་ལྟར་དགེ་སློང་བློ་གྲོས་བརྟན་པོ་དེས་ཡང་ལོ་ཉི་ཁྲི་ཆིག་སྟོང་གི་བར་དུ་སྲོག་ཆགས་བྱེ་བ་ཁྲག་ཁྲིག་འབུམ་ཕྲག་སུམ་ཅུ་རྩ་དྲུག་པོ་དེ་དག་ལ་ཏིང་ངེ་འཛིན་ལ་དམིགས་པའི་ལུང་ཕོག་གོ། །</s>
    <s id="1:928">རིགས་ཀྱི་བུ་དགེ་སློང་བློ་གྲོས་བརྟན་པོ་དེས་སྲོག་ཆགས་བྱེ་བ་ཁྲག་ཁྲིག་ [294a.4]འབུམ་ཕྲག་སུམ་ཅུ་རྩ་དྲུག་པོའི་སེམས་ཅན་དེ་དག་ཐམས་ཅད་ཅི་ནས་བྱམས་པའི་ཏིང་ངེ་འཛིན་བསྒྲུབ་པར་འགྱུར་བ་</s>
    <s id="1:929">དེ་ལྟ་དེ་ལྟ་བུར་གདམས་ངག་བསྟན་ཅིང་། དེ་ལྟ་དེ་ལྟ་བུར་རྗེས་སུ་སྟོན་ཏོ། །</s>
    <s id="1:930">རིགས་ཀྱི་བུ་འདི་ལྟར་དགེ་སློང་བློ་གྲོས་བརྟན་པོ་དེ་གང་གི་ཚེ་གྲོང་དུ་འགྲོ་བ་ [294a.5]</s>
    <s id="1:931">དེའི་ཚེ་བྱམས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་འགྲོའོ། །</s>
    <s id="1:932">དེ་བྱམས་པའི་ཏིང་ངེ་འཛིན་ལ་སྙོམས་པར་ཞུགས་ནས་གྲོང་ངམ། གྲོང་ཁྱེར་རམ། གྲོང་རྡལ་ལམ། ཡུལ་འཁོར་རམ། ཚོང་འདུས་སུ་བསོད་སྙོམས་ཀྱི་ཕྱིར་འགྲོ་སྟེ།</s>
    <s id="1:933">དེ་འགྲོ་བ་ན་དེ་ན་སེམས་ [294a.6]ཅན་བྱམས་པ་ལ་གནས་པ་གང་ཡིན་པ་དེ་དག་ཐམས་ཅད་དགེ་སློང་བློ་གྲོས་བརྟན་པོ་དེའི་རྐང་པ་སྒོའི་ཐེམ་པ་ལ་བཞག་པའི་ཚེ་བྱམས་པའི་ཏིང་ངེ་འཛིན་ལ་སྙོམས་པར་ཞུགས་པར་གྱུར་ཏོ། །</s>
    <s id="1:934">རིགས་ཀྱི་བུ་ལྷག་པའི་བསམ་པ་དང་། དགེ་བའི་རྩ་བ་ལ་ཡིད་ཆེས་པ་ [294a.7]དང་། སྟོང་པ་ཉིད་ལ་མོས་པའི་ཁྱད་པར་ལ་ལྟོས།</s>
    <s id="1:935">དེའི་ཕྱིར་དགེ་སློང་བློ་གྲོས་བརྟན་པོའི་རྐང་པ་སྒོའི་ཐེམ་པ་ལ་བཞག་པའི་ཚེ་སེམས་ཅན་དེ་དག་ཐམས་ཅད་བྱམས་པའི་ཏིང་ངེ་འཛིན་ལ་ཇི་ལྟར་འཛུད་པ་བཞིན་དུ་བྱམས་པའི་ཏིང་ངེ་འཛིན་ལ་སྙོམས་པར་ཞུགས་སོ། །</s>
    <s id="1:936">དེ་ནས་ [294b] [294b.1]དེའི་ཚེ་དགེ་སློང་བློ་གྲོས་བརྟན་པོ་དེའི་བྱམས་པའི་ཏིང་ངེ་འཛིན་གྱི་རྣམ་པར་འཕྲུལ་པ་དེ་ལྟ་བུ་མཐོང་ནས་ས་བླ་པའི་ལྷ་རྣམས་ཀྱིས་ཨ་ལ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ནི་བྱམས་པར་འགྱུར་ཏེ།</s>
    <s id="1:937">འདི་ལྟར་འདི་གྲོང་དང་། གྲོང་ཁྱེར་དང་། གྲོང་རྡལ་དང་། [294b.2]ཡུལ་འཁོར་དང་། ཚོང་འདུས་སུ་འགྲོ་བ་ན་སེམས་ཅན་རྣམས་བྱམས་པའི་ཏིང་ངེ་འཛིན་ལ་སྙོམས་པར་འཇུག་པའི་ཕྱིར་རོ་ཞེས་སྒྲ་སྒྲོགས་ཤིང་སྐད་འབྱིན་པར་བྱེད་དོ། །</s>
    <s id="1:938">ས་བླ་པའི་ལྷ་རྣམས་ཀྱི་སྒྲ་ཐོས་ནས་བར་སྣང་གི་ལྷ་རྣམས་ཀྱིས་སྒྲ་བསྒྲགས་ཤིང་སྐད་ཕྱུང་ངོ་། །</s>
    <s id="1:939">དེ་དག་ [294b.3]གི་སྒྲ་ཐོས་ནས་</s>
    <s id="1:940">རྒྱལ་ཆེན་བཞིའི་རིས་ཀྱི་ལྷ་རྣམས་དང་། སུམ་ཅུ་རྩ་གསུམ་པའི་ལྷ་རྣམས་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་ཀྱི་ལྷ་རྣམས་ནས་གནས་གཙང་མའི་ལྷ་རྣམས་ཀྱི་བར་དུ་གཅིག་ནས་གཅིག་ཏུ་སྒྲ་ཐོས་ནས་</s>
    <s id="1:941">[294b.4]ཨ་ལ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་འདི་ནི་བྱམས་པར་འགྱུར་ཏེ།</s>
    <s id="1:942">འདི་ལྟར་འདི་གྲོང་དང་། གྲོང་ཁྱེར་དང་། གྲོང་རྡལ་དང་། ཡུལ་འཁོར་དང་། ཚོང་འདུས་སུ་སོང་བ་ན་སེམས་ཅན་རྣམས་བྱམས་པའི་ཏིང་ངེ་འཛིན་ལ་སྙོམས་པར་ཞུགས་པའི་ཕྱིར་རོ་ཞེས་སྒྲ་བསྒྲགས་ [294b.5]ཤིང་སྐད་ཕྱུང་ངོ་། །</s>
    <s id="1:943">དེའི་མིང་དེ་ལ་ཡང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་ཆེན་གདུགས་དེས་རྗེས་སུ་ཡི་རང་བར་མཛད་དེ།</s>
    <s id="1:944">འདི་སྐད་དུ་བྱང་ཆུབ་སེམས་དཔའ་དགེ་སློང་བློ་གྲོས་བརྟན་པོ་འདི་ནི་སྲིད་པར་འགྲོ་ [294b.6]བའི་འཆི་འཕོ་དང་སྐྱེ་བ་ཐམས་ཅད་དུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ཞེས་བྱ་བར་འགྱུར་ཏེ།</s>
    <s id="1:945">མངོན་པར་གྲགས་པར་འགྱུར་རོ། །</s>
    <s id="1:946">བྱང་ཆུབ་ཐོབ་པའི་ཚེ་ཡང་འདིའི་མིང་དེ་ཉིད་དུ་འགྱུར་ཏེ་</s>
    <s id="1:947">འཇིག་རྟེན་དུ་ཉན་ཐོས་ཀྱི་དགེ་འདུན་དཔག་ཏུ་མེད་པ་དང་།</s>
    <s id="1:948">རིན་པོ་ [294b.7]ཆེ་བཀོད་པའི་སངས་རྒྱས་ཀྱི་ཞིང་གི་བདེ་བ་ཐམས་ཅད་དང་ལྡན་པའི་སེམས་ཅན་རྣམས་འདུས་པའི་ནང་དུ་</s>
    <s id="1:949">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱམས་པ་ཞེས་བྱ་བར་འགྱུར་རོ་ཞེས་ལུང་བསྟན་ཏོ། །</s>
    <s id="1:950">རིགས་ཀྱི་བུ་དེའི་ཚེ་དེའི་དུས་ན་དགེ་ [295a] [295a.1]སློང་བློ་གྲོས་བརྟན་པོ་ཞེས་བྱ་བར་གྱུར་པ་དེ་གཞན་ཞིག་ཡིན་པ་སྙམ་དུ་ཁྱོད་སོམ་ཉི་འམ། ཡིད་གཉིས་སམ། ཐེ་ཙོམ་ཟ་སྲིད་དེ།</s>
    <s id="1:951">དེ་ཚུན་ཆད་ཚེ་རབས་ཐམས་ཅད་དུ་མིང་འདི་ལྟ་སྟེ།</s>
    <s id="1:952">བྱམས་པ་ཞེས་བྱ་བ་འབའ་ཞིག་ཏུ་གྱུར་ཏོ། །</s>
    <s id="1:953">བྱང་ཆུབ་ [295a.2]ཐོབ་པའི་ཚེ་ཡང་འདིའི་མིང་འདི་ལྟ་སྟེ།</s>
    <s id="1:954">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱམས་པ་ཞེས་བྱ་བ་དེ་ཁོ་ནར་འགྱུར་ཏེ།</s>
    <s id="1:955">རིགས་ཀྱི་བུ་རྒྱུ་ནི་དེ་ཡིན་ནོ། །</s>
    <s id="1:956">རྐྱེན་ནི་དེ་ཡིན་ཏེ།</s>
    <s id="1:957">དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་ [295a.3]པ་ལ་བྱམས་པ་ཞེས་བྱའོ། །</s>
    <s id="1:958">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་སྔོན་བྱུང་བ་འདི་བཤད་མ་ཐག་པ་དེའི་མོད་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས་སོ། །</s>
    <s id="1:959">སྟེང་གི་བར་ [295a.4]སྣང་ལ་ཡང་ལྷའི་གླུ་དབྱངས་གྲག་གོ། །མེ་ཏོག་གི་ཆར་ཡང་བབ་པོ། །</s>
    <s id="1:960">དེ་ནས་དེའི་ཚེ་རྒྱལ་པོ་ཆེན་པོ་བཞི་དང་། ལྷའི་དབང་པོ་བརྒྱ་བྱིན་དང་། མི་མཇེད་ཀྱི་བདག་པོ་ཚངས་པ་དང་། གཞན་ཡང་ལྷའི་བུ་འབུམ་ཕྲག་དུ་མ་དག་གིས་ལྷའི་མེ་ཏོག་མན་དཱ་ར་བ་དག་ཁྱེར་ [295a.5]ནས་</s>
    <s id="1:961">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ག་ལ་བ་དེར་གཏོར་ཏེ།</s>
    <s id="1:962">ཚིག་འདི་སྐད་དུ་ཀྱེ་མ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་འདི་ནི་སྐྱེ་བོ་མང་པོ་ལ་ཕན་པའི་ཕྱིར་ཞུགས་ཏེ།</s>
    <s id="1:963">སྐྱེ་བོ་མང་པོ་ལ་བདེ་བ་དང་།</s>
    <s id="1:964">འཇིག་རྟེན་ལ་ [295a.6]སྙིང་བརྩེ་བ་དང་།</s>
    <s id="1:965">ལྷ་དང་མི་རྣམས་ཀྱི་སྐྱེ་བོ་ཕལ་པོ་ཆེའི་དོན་དང་།</s>
    <s id="1:966">ཕན་པ་དང་བདེ་བའི་ཕྱིར་གོ་ཆ་ཆེན་པོ་བགོས་ཏེ།</s>
    <s id="1:967">འདི་ལྟར་ཐམས་ཅད་མཁྱེན་པ་ཉིད་མ་ཐོབ་པར་</s>
    <s id="1:968">ཡང་སེམས་ཅན་བྱེ་བ་ཁྲག་ཁྲིག་འབུམ་ཕྲག་དེ་སྙེད་ཀྱི་དོན་བྱས་པའི་ཕྱིར་རོ། །</s>
    <s id="1:969">སེམས་ཅན་ [295a.7]གང་དག་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་མིང་ཙམ་ཐོས་པ་</s>
    <s id="1:970">དེ་དག་ཀྱང་རྙེད་པའི་མཆོག་ལེགས་པར་རྙེད་པ་</s>
    <s id="1:971">ཡིན་ན་ཤའི་མིག་གིས་མངོན་སུམ་དུ་མཐོང་ནས་དགའ་བ་ཐོབ་པ་དེ་དག་ལྟ་ཅི་སྨོས།</s>
    <s id="1:972">བཙུན་པ་བཅོམ་ལྡན་འདས་བྱང་ཆུབ་སེམས་ [295b] [295b.1]དཔའ་སེམས་དཔའ་ཆེན་པོ་བྱམས་པ་ལ་བདག་ཅག་ཕྱག་འཚལ་ལོ་ཞེས་སྨྲས་སོ། །</s>
    <s id="1:973">དེ་ནས་ལྷའི་བུ་དེ་དག་གིས་ཚིག་དེ་སྐད་ཅེས་སྨྲས་མ་ཐག་པ་དེའི་མོད་ལ་</s>
    <s id="1:974">སྐྱེ་བོའི་ཚོགས་ཆེན་པོ་དང་བཅས་ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་གྱིས་ཚིག་འཐུན་པར་ཚིག་འདི་སྐད་དུ་</s>
    <s id="1:975">བྱང་ཆུབ་ [295b.2]སེམས་དཔའ་སེམས་དཔའ་ཆེན་པོ་བྱམས་པ་ལ་ཕྱག་འཚལ་ལོ། །</s>
    <s id="1:976">བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་ཕྱག་འཚལ་ལོ། །</s>
    <s id="1:977">ཕྱག་འཚལ་ལོ་ཞེས་སྨྲས་སོ། །</s>
    <s id="1:978">ཆོས་ཀྱི་རྣམ་གྲངས་འདི་བསྟན་པ་ན་སྲོག་ཆགས་ཁྲི་ཉིས་སྟོང་ཆོས་རྣམས་ལ་ཆོས་ཀྱི་མིག་རྡུལ་མེད་ [295b.3]ཅིང་</s>
    <s id="1:979">དྲི་མ་དང་བྲལ་བ་རྣམ་པར་དག་གོ། །</s>
    <s id="1:980">དགེ་སློང་ལྔ་སྟོང་ནི་ལེན་པ་མེད་པར་ཟག་པ་རྣམས་ལས་</s>
    <s id="1:981">སེམས་རྣམ་པར་གྲོལ་ལོ། །</s>
    <s id="1:982">སྲོག་ཆགས་སྟོང་ཕྲག་དུ་མ་ནི་དགེ་བའི་རྩ་བ་ཡོངས་སུ་སྨིན་པར་གྱུར་ཏེ།</s>
    <s id="1:983">དེ་དག་ཀྱང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་ [295b.4]རྒྱས་བྱམས་པའི་འཁོར་འདུས་པ་གཉིས་པ་ལ་</s>
    <s id="1:984">དགྲ་བཅོམ་པ་མངོན་སུམ་དུ་བྱེད་པར་འགྱུར་རོ་ཞེས་དེ་དག་ཀྱང་བཅོམ་ལྡན་འདས་ཀྱིས་ལུང་བསྟན་ཏོ། །</s>
    <s id="1:985">དེ་ནས་ཚེ་དང་ལྡན་པ་ཀུན་དགའ་བོ་སྟན་ལས་ལངས་ཏེ།</s>
    <s id="1:986">བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་ [295b.5]བཙུགས་ཏེ།</s>
    <s id="1:987">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:988">བཅོམ་ལྡན་འདས་ཆོས་ཀྱི་རྣམ་གྲངས་འདིའི་མིང་ཅི་ལགས།</s>
    <s id="1:989">འདི་ཇི་ལྟར་གཟུང་བར་བགྱི།</s>
    <s id="1:990">དེ་སྐད་ཅེས་གསོལ་པ་དང་།</s>
    <s id="1:991">བཅོམ་ལྡན་འདས་ [295b.6]ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:992">ཀུན་དགའ་བོ་དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདིའི་མིང་བྱམས་པའི་དང་པོ་སེམས་བསྐྱེད་པ་ཞེས་བྱ་བར་ཟུང་ཤིག །</s>
    <s id="1:993">བྱང་ཆུབ་སེམས་དཔའ་རྣམ་པར་རྩེ་བས་ཞུས་པ་ཞེས་བྱ་བར་ཡང་ཟུང་ཤིག །</s>
    <s id="1:994">བྱང་ཆུབ་ [295b.7]སེམས་དཔའ་ལུང་བསྟན་པ་ཞེས་བྱ་བར་ཡང་ཟུང་ཤིག །</s>
    <s id="1:995">དེ་བཞིན་གཤེགས་པའི་ཕྱག་རྒྱ་བསྟན་པ་ཞེས་བྱ་བར་ཡང་ཟུང་ཤིག །</s>
    <s id="1:996">བྱང་ཆུབ་སེམས་དཔའི་སྒོ་སོ་སོ་བ་ཞེས་བྱ་བར་ཡང་ཟུང་ཤིག །</s>
    <s id="1:997">ཀུན་དགའ་བོ་ཆོས་ཀྱི་རྣམ་གྲངས་འདི་གཟུང་བའི་ཕྱིར་དང་།</s>
    <s id="1:998">གཞན་དག་ལ་ཡང་ [296a] [296a.1]རྒྱས་པར་ཡང་དག་པར་བསྟན་པར་བྱ་བའི་བར་གྱི་ཕྱིར་ཁྱོད་ལ་གཏད་དོ། །</s>
    <s id="1:999">ཀུན་དགའ་བོ་རིགས་ཀྱི་བུའམ། རིགས་ཀྱི་བུ་མོ་གང་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེ་སྣ་བདུན་གྱིས་གང་བར་བྱས་ཏེ། དེ་བཞིན་གཤེགས་པ་རྣམས་ལ་ཕུལ་བ་བས་ནི་</s>
    <s id="1:1000">[296a.2]གང་གིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པའི་དང་པོ་འཇུག་པ་འདི་ཐོས་ནས་</s>
    <s id="1:1001">སེམས་ཀྱི་རྒྱུད་བྱང་ཆུབ་ཏུ་གཞོལ་བ་དང་།</s>
    <s id="1:1002">བྱང་ཆུབ་ཏུ་སྨོན་པས་མོས་པར་བྱེད་དམ། འཛིན་ཏམ། འཆང་ངམ། ཀུན་ཆུབ་པར་བྱེད་དམ། སྒོམ་མམ། གཞན་དག་ལ་རྒྱས་པར་ཡང་དག་པར་སྟོན་ [296a.3]པར་བྱེད་ན་</s>
    <s id="1:1003">འདི་ནི་དེ་བས་ཆེས་བསོད་ནམས་མང་དུ་སྐྱེད་པར་འགྱུར་རོ། །</s>
    <s id="1:1004">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་བཀའ་སྩལ་ཏོ། །</s>
    <s id="1:1005">མི་ལུས་འཐོབ་པ་རྙེད་པར་དཀའ། །</s>
    <s id="1:1006">སངས་རྒྱས་འབྱུང་བའང་རྙེད་པར་དཀའ། །</s>
    <s id="1:1007">སངས་རྒྱས་དད་པ་རྙེད་པར་དཀའ། །</s>
    <s id="1:1008">བྱང་ཆུབ་ [296a.4]སེམས་ཀྱང་རྙེད་པར་དཀའ། །</s>
    <s id="1:1009">གནས་སྐབས་བཞི་པོ་འདི་དག་ནི། །</s>
    <s id="1:1010">བསྐལ་པ་བྱེ་བར་རྙེད་དཀའ་སྟེ། །</s>
    <s id="1:1011">དེ་ཕྱིར་ཐོབ་ནས་མ་སྤངས་ཤིག །</s>
    <s id="1:1012">མཐུ་རྩལ་དག་ཀྱང་ཆུད་མ་གཟན། །</s>
    <s id="1:1013">མི་ལུས་ཐོབ་པ་རྙེད་པ་དང་། །</s>
    <s id="1:1014">སངས་རྒྱས་འབྱུང་བ་རྙེད་པ་དང་། །</s>
    <s id="1:1015">སངས་རྒྱས་དད་པའང་རྙེད་པ་དང་། །</s>
    <s id="1:1016">བྱང་ཆུབ་སེམས་ནི་བསྐྱེད་ [296a.5]གྱུར་ན། །</s>
    <s id="1:1017">དེ་ཕྱིར་བརྩོན་འགྲུས་བསྐྱེད་ནས་ཀྱང་། །</s>
    <s id="1:1018">རྟག་ཏུ་བག་ནི་ཡོད་པར་གྱིས། །</s>
    <s id="1:1019">དྲང་སྲོང་ཆེན་པོ་དེ་དག་གིས། །</s>
    <s id="1:1020">བག་ཡོད་པས་ནི་བྱང་ཆུབ་བརྙེས། །</s>
    <s id="1:1021">སངས་རྒྱས་ཆོས་རྣམས་ཐམས་ཅད་ཀྱི། །</s>
    <s id="1:1022">རྩ་བའི་སྒོ་དང་ཚུལ་གྱི་ལམ། །</s>
    <s id="1:1023">བག་ཡོད་པ་དང་བརྩོན་འགྲུས་ཡིན། །</s>
    <s id="1:1024">མཁས་པ་རྣམས་ཀྱང་འདི་ལ་སློབ། །</s>
    <s id="1:1025">[296a.6]བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས།</s>
    <s id="1:1026">བྱང་ཆུབ་སེམས་དཔའ་རྣམ་པར་རྩེ་བ་དང་། བྱང་ཆུབ་སེམས་དཔའ་བྱམས་པ་དང་། ཐམས་ཅད་དང་ལྡན་པའི་འཁོར་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ།</s>
    <s id="1:1027">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ [296a.7]དོ། །</s>
    <s id="1:1028">འཕགས་པ་བྱམས་པ་འཇུག་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
    <s id="1:1029">རྒྱ་གར་གྱི་མཁན་པོ་པྲཛྙཱ་ཝརྨ་དང་། ཛི་ན་མི་ཏྲ་དང་། སུ་རེན་དྲ་བོ་དྷི་དང་། ཞུ་ཆེན་གྱི་ལོཙྪ་བ་བན་དེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</s>
  </p>
</text>
