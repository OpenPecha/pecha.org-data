<?xml version='1.0' encoding='utf-8'?>
<text>
  <p id="1">
    <s id="1:1">{D4049}༄༅། །ཆོས་མངོན་པ་ཀུན་ལས་བཏུས་པ་བཞུགས་སོ། །</s>
  </p>
  <p id="2">
    <s id="2:1">༄༅༅། །རྒྱ་གར་སྐད་དུ། ཨ་བྷི་དྷརྨ་ས་མུཙྪ་ཡ།</s>
    <s id="2:2">བོད་སྐད་དུ། ཆོས་མངོན་པ་ཀུན་ལས་བཏུས་པ། བམ་པོ་དང་པོ། །</s>
    <s id="2:3">འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །</s>
    <s id="2:4">སྡོམ་ནི། དུ་དང་ཅི་ཕྱིར་ཉེར་ལེན་དང་། །མཚན་ཉིད་དེ་ཡི་རྣམ་གཞག་དང་། །</s>
    <s id="2:5">{གོ་རིམས་,གོ་རིམ་}དོན་དང་དཔེ་དབྱེ་དང་། །བསྡུས་ལ་སོགས་པ་རྣམ་པ་བཞི། །</s>
    <s id="2:6">བསྡུས་དང་མཚུངས་ལྡན་ལྡན་པ་དང་། །</s>
    <s id="2:7">རྣམ་པར་ངེས་པ་བཞིར་དབྱེ་སྟེ</s>
    <s id="2:8">བདེན་དང་ཆོས་འཐོབ་འབེལ་གཏམ་ནི། །</s>
    <s id="2:9">རྣམ་པར་ངེས་པའི་དབྱེ་བ་སྟེ། །</s>
    <s id="2:10">ཀུན་ལས་བཏུས་པའི་སྤྱི་སྡོམ་ཡིན། །</s>
  </p>
  <p id="3">
    <s id="3:1">ཕུང་པོ་རྣམས་ནི་དུ། ཁམས་རྣམས་ནི་དུ། སྐྱེ་མཆེད་རྣམས་ནི་དུ་ཞེ་ན། </s>
  </p>
  <p id="4">
    <s id="4:1">ཕུང་པོ་རྣམས་ནི་ལྔ་སྟེ། </s>
  </p>
  <p id="5">
    <s id="5:1">གཟུགས་ཀྱི་ཕུང་པོ་དང་། ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོའོ། །</s>
  </p>
  <p id="6">
    <s id="6:1">ཁམས་རྣམས་ནི་{བཅྭ་,བཅོ་}བརྒྱད་དེ།</s>
  </p>
  <p id="7">
    <s id="7:1">མིག་གི་ཁམས་དང་། གཟུགས་ཀྱི་ཁམས་དང་། མིག་གི་རྣམ་པར་ཤེས་པའི་ཁམས་དང་།</s>
    <s id="7:2">རྣ་བའི་ཁམས་དང་། སྒྲའི་ཁམས་དང་། རྣ་བའི་རྣམ་པར་ཤེས་པའི་ཁམས་དང་།</s>
    <s id="7:3">སྣའི་ཁམས་དང་། དྲིའི་ཁམས་དང་། སྣའི་རྣམ་པར་ཤེས་པའི་ཁམས་དང་།</s>
    <s id="7:4">ལྕེའི་ཁམས་དང་། རོའི་ཁམས་དང་། ལྕེའི་རྣམ་པར་ཤེས་པའི་ཁམས་དང་།</s>
    <s id="7:5">ལུས་ཀྱི་ཁམས་དང་། རེག་བྱའི་ཁམས་དང་། ལུས་ཀྱི་རྣམ་པར་ཤེས་པའི་ཁམས་དང་།</s>
    <s id="7:6">ཡིད་ཀྱི་ཁམས་དང་། ཆོས་ཀྱི་ཁམས་དང་། ཡིད་ཀྱི་རྣམ་པར་ཤེས་པའི་ཁམས་སོ། །</s>
  </p>
  <p id="8">
    <s id="8:1">སྐྱེ་མཆེད་རྣམས་ནི་བཅུ་གཉིས་ཏེ། </s>
  </p>
  <p id="9">
    <s id="9:1">མིག་གི་སྐྱེ་མཆེད་དང་། གཟུགས་ཀྱི་སྐྱེ་མཆེད་དང་།</s>
    <s id="9:2">རྣ་བའི་སྐྱེ་མཆེད་དང་། སྒྲའི་སྐྱེ་མཆེད་དང་།</s>
    <s id="9:3">སྣའི་སྐྱེ་མཆེད་དང་། དྲིའི་སྐྱེ་མཆེད་དང་།</s>
    <s id="9:4">ལྕེའི་སྐྱེ་མཆེད་དང་། རོའི་སྐྱེ་མཆེད་དང་།</s>
    <s id="9:5">ལུས་ཀྱི་སྐྱེ་མཆེད་དང་། རེག་བྱའི་སྐྱེ་མཆེད་དང་།</s>
    <s id="9:6">ཡིད་ཀྱི་སྐྱེ་མཆེད་དང་། ཆོས་ཀྱི་སྐྱེ་མཆེད་དོ། །</s>
  </p>
  <p id="10">
    <s id="10:1">ཅིའི་ཕྱིར་ཕུང་པོ་རྣམས་ལྔ་ཁོ་ན་ཞེ་ན། </s>
  </p>
  <p id="11">
    <s id="11:1">བདག་གི་གཞི་རྣམ་པ་ལྔ་བརྗོད་པའི་ཕྱིར་ཏེ། </s>
  </p>
  <p id="12">
    <s id="12:1">བདག་གི་གཞི་ལུས་ཡོངས་སུ་གཟུང་བ་དང་བཅས་པ་བརྗོད་པ་དང་།</s>
    <s id="12:2">བདག་གི་གཞི་ལོངས་སྤྱོད་བརྗོད་པ་དང་།</s>
    <s id="12:3">བདག་གི་གཞི་ཐ་སྙད་བརྗོད་པ་དང་།</s>
    <s id="12:4">བདག་གི་གཞི་ཆོས་དང་ཆོས་མ་ཡིན་པ་མངོན་པར་འདུ་བྱེད་པ་བརྗོད་པ་དང་།</s>
    <s id="12:5">བདག་གི་གཞི་དེ་དག་གི་གནས་བརྗོད་པའི་ཕྱིར་རོ། །</s>
    <s id="12:6">ཅིའི་ཕྱིར་ཁམས་རྣམས་{བཅྭ་,བཅོ་}བརྒྱད་ཁོ་ན་ཞེ་ན།</s>
  </p>
  <p id="13">
    <s id="13:1">ལུས་དང་ཡོངས་སུ་གཟུང་བ་གཉིས་ཀྱིས། འདས་པ་དང་ད་ལྟར་གྱི་ཉེ་བར་སྤྱོད་པ་རྣམ་པ་དྲུག་འཛིན་པའི་ཕྱིར་རོ། །</s>
    <s id="13:2">ཅིའི་ཕྱིར་སྐྱེ་མཆེད་རྣམས་བཅུ་གཉིས་ཁོ་ན་ཞེ་ན།</s>
  </p>
  <p id="14">
    <s id="14:1">ལུས་དང་ཡོངས་སུ་གཟུང་བ་གཉིས་ཉིད། མ་འོངས་པའི་ཉེ་བར་སྤྱོད་པ་རྣམ་པ་དྲུག་སྐྱེ་བའི་སྒོའི་ཕྱིར་རོ། །</s>
    <s id="14:2">ཅིའི་ཕྱིར་ཉེ་བར་ལེན་པའི་ཕུང་པོ་རྣམས་ཞེས་བྱ་ཞེ་ན</s>
  </p>
  <p id="15">
    <s id="15:1">ཉེ་བར་ལེན་པ་དང་ལྡན་པས་དེའི་ཕྱིར་ཉེ་བར་ལེན་པའི་ཕུང་པོ་རྣམས་ཞེས་བྱའོ། །</s>
  </p>
  <p id="16">
    <s id="16:1">ཉེ་བར་ལེན་པ་གང་ཞེ་ན།</s>
    <s id="16:2">འདིར་འདུན་པ་དང་། འདོད་ཆགས་གང་ཡིན་པའོ། །</s>
  </p>
  <p id="17">
    <s id="17:1">ཅིའི་ཕྱིར་འདུན་པ་དང་འདོད་ཆགས་ཉིད་ཉེ་བར་ལེན་པ་ཞེས་བྱ་ཞེ་ན།</s>
  </p>
  <p id="18">
    <s id="18:1">མ་འོངས་པ་དང་ད་ལྟར་གྱི་ཕུང་པོ་མངོན་པར་འགྲུབ་པ་དང་། ཡོངས་སུ་མི་གཏོང་བའི་ཕྱིར་ཏེ། </s>
  </p>
  <p id="19">
    <s id="19:1">མ་འོངས་པ་ལ་འདོད་པ་དང་། ད་ལྟར་ལ་ལྷག་པར་ཆགས་པའི་ཕྱིར་རོ། །</s>
    <s id="19:2">ཅིའི་ཕྱིར་ཁམས་རྣམས་དང་། སྐྱེ་མཆེད་རྣམས་ཉེ་བར་ལེན་པ་དང་བཅས་པའི་ཆོས་རྣམས་ཞེས་བྱ་ཞེ་ན</s>
  </p>
  <p id="20">
    <s id="20:1">དེ་ལ་ཕུང་པོ་བཞིན་དུ་བཤད་དོ། །</s>
  </p>
  <p id="21">
    <s id="21:1">གཟུགས་ཀྱི་ཕུང་པོའི་མཚན་ཉིད་ཅི་ཞེ་ན། </s>
  </p>
  <p id="22">
    <s id="22:1">གཟུགས་སུ་ཡོད་པ་རྣམ་པ་གཉིས་ཀྱིས་གཟུགས་སུ་ཡོད་པའི་མཚན་ཉིད་དེ། </s>
  </p>
  <p id="23">
    <s id="23:1">རེག་པས་གཟུགས་སུ་ཡོད་པ་དང་།</s>
    <s id="23:2">ཡུལ་དཔྱད་པས་གཟུགས་སུ་ཡོད་པའོ། །</s>
  </p>
  <p id="24">
    <s id="24:1">རེག་པས་གཟུགས་སུ་ཡོད་པ་གང་ཞེ་ན། </s>
  </p>
  <p id="25">
    <s id="25:1">ལག་པའི་འདུས་ཏེ་རེག་པས་རེག་ན་གཟུགས་སུ་རུང་བ་དང་།</s>
    <s id="25:2">བོང་བའི་འདུས་ཏེ་རེག་པ་དང་། དབྱིག་པའི་འདུས་ཏེ་རེག་པ་དང་། མཚོན་ཆའི་འདུས་ཏེ་རེག་པ་དང་།</s>
    <s id="25:3">གྲང་བ་དང་། ཚ་བ་དང་། བཀྲེས་པ་དང་། སྐོམ་པ་དང་།</s>
    <s id="25:4">སྦྲང་བུ་དང་། ཤ་སྦྲང་དང་། རླུང་དང་། ཉི་མ་དང་། སྡིག་སྦྲུལ་གྱི་འདུས་ཏེ་རེག་པས་རེག་ན་གཟུགས་སུ་རུང་བའོ། །</s>
  </p>
  <p id="26">
    <s id="26:1">ཡུལ་དཔྱད་པས་གཟུགས་སུ་ཡོད་པ་གང་ཞེ་ན། </s>
  </p>
  <p id="27">
    <s id="27:1">གང་ཡུལ་ལ་གཟུགས་འདི་དང་འདིའོ། །</s>
  </p>
  <p id="28">
    <s id="28:1">གཟུགས་འདི་ལྟ་བུ་དང་འདི་ལྟ་བུའོ་ཞེས་</s>
    <s id="28:2">མཉམ་པར་གཞག་པའམ།</s>
    <s id="28:3">མཉམ་པར་མ་བཞག་པའི་ཡིད་རྟོག་པ་དང་མཚུངས་པར་ལྡན་པས་བཀྲ་བར་འཛིན་པའོ། །</s>
  </p>
  <p id="29">
    <s id="29:1">ཚོར་བའི་མཚན་ཉིད་ཅི་ཞེ་ན། </s>
  </p>
  <p id="30">
    <s id="30:1">མྱོང་བའི་མཚན་ཉིད་དེ། </s>
  </p>
  <p id="31">
    <s id="31:1">མྱོང་བའི་ངོ་བོ་གང་གིས་དགེ་བ་དང་མི་དགེ་བའི་ལས་རྣམས་ཀྱི་འབྲས་བུ་རྣམ་པར་སྨིན་པ་སོ་སོར་མྱོང་བའོ། །</s>
  </p>
  <p id="32">
    <s id="32:1">འདུ་ཤེས་ཀྱི་མཚན་ཉིད་ཅི་ཞེ་ན། </s>
  </p>
  <p id="33">
    <s id="33:1">འདུས་ཏེ་ཤེས་པར་བྱེད་པའི་མཚན་ཉིད་དེ། </s>
  </p>
  <p id="34">
    <s id="34:1">མཚན་མར་འཛིན་པ་དང་། བཀྲ་བར་འཛིན་པའི་ངོ་བོ་གང་གིས་</s>
    <s id="34:2">ཇི་ལྟར་མཐོང་བ་དང་། ཐོས་པ་དང་། བྱེ་བྲག་ཕྱེད་པ་དང་། རྣམ་པར་ཤེས་པའི་དོན་རྣམས་ལ་ཐ་སྙད་འདོགས་པའོ། །</s>
  </p>
  <p id="35">
    <s id="35:1">འདུ་བྱེད་རྣམས་ཀྱི་མཚན་ཉིད་ཅི་ཞེ་ན། </s>
  </p>
  <p id="36">
    <s id="36:1">མངོན་པར་འདུ་བྱེད་པའི་མཚན་ཉིད་དེ། </s>
  </p>
  <p id="37">
    <s id="37:1">སེམས་ཀྱི་མངོན་པར་འདུ་བྱེད་པའི་ངོ་བོ་</s>
    <s id="37:2">གང་གིས་དགེ་བ་དང་། མི་དགེ་བ་དང་། ལུང་དུ་མ་བསྟན་པ་དང་། གནས་སྐབས་སྣ་ཚོགས་རྣམས་སུ་སེམས་འཇུག་པར་བྱེད་པའོ། །</s>
  </p>
  <p id="38">
    <s id="38:1">རྣམ་པར་ཤེས་པའི་མཚན་ཉིད་ཅི་ཞེ་ན། </s>
  </p>
  <p id="39">
    <s id="39:1">རྣམ་པར་ཤེས་པར་བྱེད་པའི་མཚན་ཉིད་དེ། </s>
  </p>
  <p id="40">
    <s id="40:1">རྣམ་པར་ཤེས་པར་བྱེད་པའི་ངོ་བོ་གང་གིས། གཟུགས་རྣམས་ཀྱང་རྣམ་པར་ཤེས་པ་དང་། སྒྲ་དང་དྲི་དང་རོ་དང་རེག་བྱ་དང་། ཆོས་རྣམས་ཀྱང་རྣམ་པར་ཤེས་པའོ། །</s>
  </p>
  <p id="41">
    <s id="41:1">མིག་གི་ཁམས་ཀྱི་མཚན་ཉིད་གང་ཞེ་ན། </s>
  </p>
  <p id="42">
    <s id="42:1">མིག་གང་གིས་གཟུགས་རྣམས་མཐོང་བར་གྱུར་པ་དང་། ལྟ་བ་དང་།</s>
    <s id="42:2">དེའི་ས་བོན་བསགས་པ་དང་། རྣམ་པར་སྨིན་པའི་ཀུན་གཞི་རྣམ་པར་ཤེས་པ་གང་ཡིན་པ་</s>
    <s id="42:3">དེ་མིག་གི་ཁམས་ཀྱི་མཚན་ཉིད་དོ། །</s>
  </p>
  <p id="43">
    <s id="43:1">མིག་གི་ཁམས་ཀྱི་མཚན་ཉིད་ཅི་ལྟ་བ་བཞིན་དུ།</s>
    <s id="43:2">རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་ཁམས་ཀྱི་མཚན་ཉིད་ཀྱང་དེ་བཞིན་ནོ། །</s>
  </p>
  <p id="44">
    <s id="44:1">གཟུགས་ཀྱི་ཁམས་ཀྱི་མཚན་ཉིད་གང་ཞེ་ན། </s>
  </p>
  <p id="45">
    <s id="45:1">མིག་གང་གིས་གཟུགས་གང་དག་མཐོང་བར་གྱུར་པ་དང་།</s>
    <s id="45:2">མཐོང་བ་རྣམས་དང་། དེ་ལ་མིག་གི་ཁམས་དབང་བྱེད་པ་ཉིད་གང་ཡིན་པ་</s>
    <s id="45:3">དེ་གཟུགས་ཀྱི་ཁམས་ཀྱི་མཚན་ཉིད་དོ། །</s>
  </p>
  <p id="46">
    <s id="46:1">གཟུགས་ཀྱི་ཁམས་ཀྱི་མཚན་ཉིད་ཇི་ལྟ་བ་བཞིན་དུ།</s>
    <s id="46:2">སྒྲ་དང་དྲི་དང་རོ་དང་རེག་བྱ་དང་། ཆོས་ཀྱི་ཁམས་ཀྱི་མཚན་ཉིད་ཀྱང་དེ་བཞིན་ནོ། །</s>
  </p>
  <p id="47">
    <s id="47:1">མིག་གི་རྣམ་པར་ཤེས་པའི་ཁམས་ཀྱི་མཚན་ཉིད་གང་ཞེ་ན།</s>
  </p>
  <p id="48">
    <s id="48:1">རྟེན་མིག་དང་དམིགས་པ་གཟུགས་ཀྱིས། གཟུགས་སུ་སྣང་བའི་རྣམ་པར་རིག་པ་གང་ཡིན་པ་དང་།</s>
    <s id="48:2">དེའི་ས་བོན་བསགས་པ་དང་། རྣམ་པར་སྨིན་པའི་ཀུན་གཞི་རྣམ་པར་ཤེས་པ་གང་ཡིན་པ་དེ།</s>
  </p>
  <p id="49">
    <s id="49:1">མིག་གི་རྣམ་པར་ཤེས་པའི་ཁམས་ཀྱི་མཚན་ཉིད་དོ། །</s>
  </p>
  <p id="50">
    <s id="50:1">མིག་གི་རྣམ་པར་ཤེས་པའི་ཁམས་ཀྱི་མཚན་ཉིད་ཇི་ལྟ་བ་བཞིན་དུ།</s>
    <s id="50:2">རྣ་བ་དང་སྣ་དང་ལྕེ་དང་ལུས་དང་། ཡིད་ཀྱི་རྣམ་པར་ཤེས་པའི་ཁམས་ཀྱི་མཚན་ཉིད་ཀྱང་དེ་བཞིན་ནོ། །</s>
  </p>
  <p id="51">
    <s id="51:1">སྐྱེ་མཆེད་ཀྱི་མཚན་ཉིད་གང་ཞེ་ན། </s>
  </p>
  <p id="52">
    <s id="52:1">དེ་ནི་ཁམས་བཞིན་དུ་བལྟ་སྟེ།</s>
  </p>
  <p id="53">
    <s id="53:1">དེ་ཡང་ཇི་ལྟར་མཐུན་མཐུན་དུ་སྦྱར་རོ། །</s>
    <s id="53:2">གཟུགས་ཀྱི་ཕུང་པོའི་རྣམ་པར་གཞག་པ་གང་ཞེ་ན།</s>
  </p>
  <p id="54">
    <s id="54:1">གཟུགས་གང་ཡིན་པ་ཅི་ཡང་རུང་སྟེ། </s>
  </p>
  <p id="55">
    <s id="55:1">དེ་ཐམས་ཅད་འབྱུང་བ་ཆེན་པོ་བཞི་དག་དང་།</s>
    <s id="55:2">འབྱུང་བ་ཆེན་པོ་བཞི་དག་རྒྱུར་བྱས་པའོ། །</s>
  </p>
  <p id="56">
    <s id="56:1">འབྱུང་བ་ཆེན་པོ་བཞི་དག་གང་ཞེ་ན།</s>
  </p>
  <p id="57">
    <s id="57:1">སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་སོ། །</s>
  </p>
  <p id="58">
    <s id="58:1">སའི་ཁམས་གང་ཞེ་ན།</s>
    <s id="58:2">སྲ་བ་ཉིད་དོ། །</s>
  </p>
  <p id="59">
    <s id="59:1">ཆུའི་ཁམས་གང་ཞེ་ན།</s>
    <s id="59:2">གཤེར་བ་ཉིད་དོ། །</s>
  </p>
  <p id="60">
    <s id="60:1">མེའི་ཁམས་གང་ཞེ་ན།</s>
    <s id="60:2">ཚ་བ་ཉིད་དོ། །</s>
  </p>
  <p id="61">
    <s id="61:1">རླུང་གི་ཁམས་གང་ཞེ་ན།</s>
  </p>
  <p id="62">
    <s id="62:1">ཡང་ཞིང་གཡོ་བ་ཉིད་དོ། །</s>
  </p>
  <p id="63">
    <s id="63:1">རྒྱུར་བྱས་པའི་གཟུགས་གང་ཞེ་ན། </s>
  </p>
  <p id="64">
    <s id="64:1">མིག་གི་དབང་པོ་དང་། རྣ་བའི་དབང་པོ་དང་། སྣའི་དབང་པོ་དང་། ལྕེའི་དབང་པོ་དང་། ལུས་ཀྱི་དབང་པོ་དང་།</s>
    <s id="64:2">གཟུགས་དང་། སྒྲ་དང་། དྲི་དང་། རོ་དང་། རེག་བྱའི་ཕྱོགས་གཅིག་དང་།</s>
    <s id="64:3">ཆོས་ཀྱི་སྐྱེ་མཆེད་པའི་གཟུགས་སོ། །</s>
  </p>
  <p id="65">
    <s id="65:1">མིག་གི་དབང་པོ་གང་ཞེ་ན། </s>
  </p>
  <p id="66">
    <s id="66:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="66:2">མིག་གི་རྣམ་པར་ཤེས་པའི་རྟེན་གཟུགས་དང་བའོ། །</s>
  </p>
  <p id="67">
    <s id="67:1">རྣ་བའི་དབང་པོ་གང་ཞེ་ན། </s>
  </p>
  <p id="68">
    <s id="68:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="68:2">རྣ་བའི་རྣམ་པར་ཤེས་པའི་རྟེན་གཟུགས་དང་བའོ། །</s>
  </p>
  <p id="69">
    <s id="69:1">སྣའི་དབང་པོ་གང་ཞེ་ན། </s>
  </p>
  <p id="70">
    <s id="70:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="70:2">སྣའི་རྣམ་པར་ཤེས་པའི་རྟེན་གཟུགས་དང་པའོ། །</s>
  </p>
  <p id="71">
    <s id="71:1">ལྕེའི་དབང་པོ་གང་ཞེ་ན། </s>
  </p>
  <p id="72">
    <s id="72:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="72:2">ལྕེའི་རྣམ་པར་ཤེས་པའི་རྟེན་གཟུགས་དང་བའོ། །</s>
  </p>
  <p id="73">
    <s id="73:1">ལུས་ཀྱི་དབང་པོ་གང་ཞེ་ན། </s>
  </p>
  <p id="74">
    <s id="74:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="74:2">ལུས་ཀྱི་རྣམ་པར་ཤེས་པའི་རྟེན་གཟུགས་དང་བའོ། །</s>
  </p>
  <p id="75">
    <s id="75:1">གཟུགས་གང་ཞེ་ན།</s>
    <s id="75:2">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="75:3">མིག་གི་དབང་པོའི་སྤྱོད་ཡུལ་གྱི་དོན་གང་ཡིན་པ་སྟེ།</s>
  </p>
  <p id="76">
    <s id="76:1">འདི་ལྟ་སྟེ།  སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་།</s>
    <s id="76:2">རིང་པོ་དང་། ཐུང་ངུ་དང་། ལྷམ་པ་དང་། ཟླུམ་པོ་དང་།</s>
    <s id="76:3">རྡུལ་ཕྲ་མོ་དང་། རགས་པ་དང་།</s>
    <s id="76:4">ཕྱལ་ལེ་བ་དང་། ཕྱལ་ལེ་བ་མ་ཡིན་པ་དང་། མཐོན་པོ་དང་། དམའ་བ་དང་།</s>
    <s id="76:5">གྲིབ་མ་དང་། ཉི་མ་དང་། སྣང་བ་དང་། མུན་པ་དང་། སྤྲིན་དང་། དུ་བ་དང་། རྡུལ་དང་། ཁུག་རྣ་དང་།</s>
    <s id="76:6">མངོན་པར་སྐབས་ཡོད་པ་དང་། རྣམ་པར་རིག་བྱེད་དང་། ནམ་མཁའ་ཁ་དོག་གཅིག་པའོ། །</s>
  </p>
  <p id="77">
    <s id="77:1">དེ་ཡང་ཁ་དོག་བཟང་པོ་དང་། ཁ་དོག་ངན་པ་དང་། དེ་གཉི་གའི་བར་མར་གནས་པ་དང་། ཁ་དོག་དང་འདྲ་བའོ། །</s>
    <s id="77:2">སྒྲ་གང་ཞེ་ན།</s>
  </p>
  <p id="78">
    <s id="78:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="78:2">རྣ་བའི་དབང་པོའི་གཟུང་བའི་དོན་གང་ཡིན་པ་སྟེ།</s>
  </p>
  <p id="79">
    <s id="79:1">ཡིད་དུ་འོང་བ་དང་། ཡིད་དུ་མི་འོང་བ་དང་། གཉི་ག་མ་ཡིན་པ་དང་།</s>
    <s id="79:2">ཟིན་པའི་འབྱུང་བ་ཆེན་པོའི་རྒྱུ་ལས་བྱུང་བ་དང་།</s>
    <s id="79:3">ཟིན་པ་མ་ཡིན་པའི་འབྱུང་བ་ཆེན་པོའི་རྒྱུ་ལས་བྱུང་བ་དང་།</s>
    <s id="79:4">དེ་གཉི་ག་དང་།</s>
    <s id="79:5">འཇིག་རྟེན་གྱི་གྲགས་པ་དང་།</s>
    <s id="79:6">གྲུབ་པས་བསྟན་པ་དང་།</s>
    <s id="79:7">ཀུན་བརྟགས་པ་དང་།</s>
    <s id="79:8">འཕགས་པས་ཐ་སྙད་བཏགས་པ་དང་།</s>
    <s id="79:9">འཕགས་པ་མ་ཡིན་པས་ཐ་སྙད་བཏགས་པའོ། །</s>
  </p>
  <p id="80">
    <s id="80:1">དྲི་གང་ཞེ་ན།</s>
    <s id="80:2">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="80:3">སྣའི་དབང་པོའི་གཟུང་བའི་དོན་གང་ཡིན་པ་སྟེ།</s>
  </p>
  <p id="81">
    <s id="81:1">དྲི་ཞིམ་པ་དང་། དྲི་ང་བ་དང་། དྲི་མཉམ་པ་དང་། ལྷན་ཅིག་སྐྱེས་པ་དང་། སྦྱར་བ་ལས་བྱུང་བ་དང་། གྱུར་པ་ལས་བྱུང་བའོ། ། </s>
  </p>
  <p id="82">
    <s id="82:1">རོ་གང་ཞེ་ན།</s>
    <s id="82:2">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="82:3">ལྕེའི་དབང་པོའི་གཟུང་བའི་དོན་གང་ཡིན་པ་སྟེ།</s>
  </p>
  <p id="83">
    <s id="83:1">དེ་ཡང་ཁ་བ་དང་། སྐྱུར་བ་དང་། ཚ་བ་དང་། བསྐ་བ་དང་། ལན་ཚྭ་དང་། མངར་བ་དང་།</s>
    <s id="83:2">ཡིད་དུ་འོང་བ་དང་། ཡིད་དུ་མི་འོང་བ་དང་། དེ་གཉི་ག་མ་ཡིན་པ་དང་། ལྷན་ཅིག་སྐྱེས་པ་དང་།</s>
    <s id="83:3">སྦྱར་བ་ལས་བྱུང་བ་དང་། གྱུར་པ་ལས་བྱུང་བའོ། །</s>
  </p>
  <p id="84">
    <s id="84:1">རེག་བྱའི་ཕྱོགས་གཅིག་གང་ཞེ་ན། </s>
  </p>
  <p id="85">
    <s id="85:1">འབྱུང་བ་ཆེན་པོ་བཞི་དག་རྒྱུར་བྱས་པ།</s>
    <s id="85:2">ལུས་ཀྱི་དབང་པོས་གཟུང་བའི་དོན་གང་ཡིན་པ་སྟེ།</s>
  </p>
  <p id="86">
    <s id="86:1">འཇམ་པ་ཉིད་དང་། རྩུབ་པ་ཉིད་དང་། ཡང་བ་ཉིད་དང་། ལྕི་བ་ཉིད་དང་།</s>
    <s id="86:2">མཉེན་པ་ཉིད་དང་། ལྷོད་པ་ཉིད་དང་། ལྷོད་པ་མ་ཡིན་པ་དང་།</s>
    <s id="86:3">གྲང་བ་དང་། བཀྲེས་པ་དང་། སྐོམ་པ་དང་། ཚིམ་པ་དང་། ཉམ་ཡོད་པ་དང་། ཉམ་ཆུང་བ་དང་།</s>
    <s id="86:4">བརྒྱལ་བ་དང་། གཡའ་བ་དང་། འགྲེད་པ་དང་།</s>
    <s id="86:5">ན་བ་དང་། རྒ་བ་དང་། འཆི་བ་དང་།</s>
    <s id="86:6">ངལ་བ་དང་། ངལ་སོས་པ་དང་། སྤུངས་ཆེ་བའོ། །</s>
  </p>
  <p id="87">
    <s id="87:1">ཆོས་ཀྱི་སྐྱེ་མཆེད་པའི་གཟུགས་གང་ཞེ་ན། </s>
  </p>
  <p id="88">
    <s id="88:1">དེ་ནི་རྣམ་པ་ལྔར་བལྟ་སྟེ། </s>
  </p>
  <p id="89">
    <s id="89:1">བསྡུས་པ་ལས་གྱུར་པ་དང་། མངོན་པར་སྐབས་ཡོད་པ་དང་།</s>
    <s id="89:2">ཡང་དག་པར་བླངས་པ་ལས་བྱུང་བ་དང་།</s>
    <s id="89:3">ཀུན་བརྟགས་པ་དང་། དབང་འབྱོར་པའོ། །</s>
  </p>
  <p id="90">
    <s id="90:1">ཚོར་བའི་ཕུང་པོའི་རྣམ་པར་གཞག་པ་གང་ཞེ་ན། </s>
  </p>
  <p id="91">
    <s id="91:1">ཚོར་བའི་ཚོགས་དྲུག་སྟེ། </s>
  </p>
  <p id="92">
    <s id="92:1">མིག་གི་འདུས་ཏེ་རེག་པ་ལས་བྱུང་བའི་ཚོར་བ་བདེ་བ་ཡང་རུང་། སྡུག་བསྔལ་ཡང་རུང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཡང་རུང་བ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་འདུས་ཏེ་</s>
  </p>
  <p id="93">
    <s id="93:1">རེག་པ་ལས་བྱུང་བའི་ཚོར་བ་</s>
    <s id="93:2">བདེ་བ་ཡང་རུང་། སྡུག་བསྔལ་ཡང་རུང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཡང་རུང་བ་སྟེ།</s>
  </p>
  <p id="94">
    <s id="94:1">བདེ་བ་ལུས་ཀྱི་ཡང་རུང་།</s>
    <s id="94:2">སྡུག་བསྔལ་ལུས་ཀྱི་ཡང་རུང་།</s>
    <s id="94:3">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ལུས་ཀྱི་ཡང་རུང་།</s>
    <s id="94:4">བདེ་བ་སེམས་ཀྱི་ཡང་རུང་།</s>
    <s id="94:5">སྡུག་བསྔལ་སེམས་ཀྱི་ཡང་རུང་།</s>
    <s id="94:6">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་སེམས་ཀྱི་ཡང་རུང་།</s>
    <s id="94:7">བདེ་བ་ཟང་ཟིང་དང་བཅས་པ་ཡང་རུང་། སྡུག་བསྔལ་དང་།</s>
    <s id="94:8">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཟང་ཟིང་དང་བཅས་པ་ཡང་རུང་།</s>
    <s id="94:9">བདེ་བ་ཟང་ཟིང་མེད་པ་ཡང་རུང་། སྡུག་བསྔལ་དང་།</s>
    <s id="94:10">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཟང་ཟིང་མེད་པ་ཡང་རུང་།</s>
    <s id="94:11">བདེ་བ་ཞེན་པ་རྟེན་པ་ཡང་རུང་། སྡུག་བསྔལ་དང་།</s>
    <s id="94:12">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་ཞེན་པ་རྟེན་པ་ཡང་རུང་།</s>
    <s id="94:13">བདེ་བ་མངོན་པར་འབྱུང་བ་རྟེན་པ་ཡང་རུང་། སྡུག་བསྔལ་དང་།</s>
    <s id="94:14">སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པ་མངོན་པར་འབྱུང་བ་རྟེན་པ་ཡང་རུང་བའོ། །</s>
  </p>
  <p id="95">
    <s id="95:1">ལུས་ཀྱི་གང་ཞེ་ན།</s>
  </p>
  <p id="96">
    <s id="96:1">རྣམ་པར་ཤེས་པའི་ཚོགས་ལྔ་དང་མཚུངས་པར་ལྡན་པའོ། །</s>
  </p>
  <p id="97">
    <s id="97:1">སེམས་ཀྱི་གང་ཞེ་ན།</s>
    <s id="97:2">ཡིད་ཀྱི་རྣམ་པར་ཤེས་པ་དང་མཚུངས་པར་ལྡན་པའོ། །</s>
  </p>
  <p id="98">
    <s id="98:1">ཟང་ཟིང་དང་བཅས་པ་གང་ཞེ་ན། </s>
  </p>
  <p id="99">
    <s id="99:1">ལུས་ལ་སྲེད་པ་དང་མཚུངས་པར་ལྡན་པའོ། །</s>
  </p>
  <p id="100">
    <s id="100:1">ཟང་ཟིང་མེད་པ་གང་ཞེ་ན།</s>
    <s id="100:2">དེའི་སྲེད་པ་དང་མི་ལྡན་པའོ། །</s>
  </p>
  <p id="101">
    <s id="101:1">ཞེན་པ་རྟེན་པ་གང་ཞེ་ན།</s>
    <s id="101:2">འདོད་པའི་ཡོན་ཏན་ལྔ་ལ་སྲེད་པ་དང་མཚུངས་པར་ལྡན་པའོ། །</s>
  </p>
  <p id="102">
    <s id="102:1">མངོན་པར་འབྱུང་བ་རྟེན་པ་གང་ཞེ་ན། </s>
  </p>
  <p id="103">
    <s id="103:1">དེ་དང་མི་ལྡན་པའོ། །</s>
  </p>
  <p id="104">
    <s id="104:1">འདུ་ཤེས་ཀྱི་ཕུང་པོའི་རྣམ་པར་གཞག་པ་གང་ཞེ་ན། </s>
  </p>
  <p id="105">
    <s id="105:1">འདུ་ཤེས་ཀྱི་ཚོགས་དྲུག་སྟེ།</s>
  </p>
  <p id="106">
    <s id="106:1">མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་འདུས་ཏེ་རེག་པ་ལས་བྱུང་བའི་འདུ་ཤེས་ཏེ།</s>
  </p>
  <p id="107">
    <s id="107:1">གང་གིས་མཚན་མ་དང་བཅས་པ་ཡང་</s>
    <s id="107:2">ཡང་དག་པར་ཤེས་ཤིང་།</s>
    <s id="107:3">མཚན་མ་མེད་པ་དང་།</s>
    <s id="107:4">ཆུང་ངུ་དང་། རྒྱ་ཆེན་པོར་གྱུར་པ་དང་།</s>
    <s id="107:5">ཚད་མེད་པ་དང་།</s>
    <s id="107:6">ཅི་ཡང་མེད་དོ་སྙམ་ནས</s>
  </p>
  <p id="108">
    <s id="108:1">ཅི་ཡང་མེད་པའི་སྐྱེ་མཆེད་ཀྱང་ཡང་དག་པར་ཤེས་པའོ། །</s>
  </p>
  <p id="109">
    <s id="109:1">མཚན་མ་དང་བཅས་པའི་འདུ་ཤེས་གང་ཞེ་ན། </s>
  </p>
  <p id="110">
    <s id="110:1">ཐ་སྙད་ལ་མི་མཁས་པ་དང་།</s>
    <s id="110:2">མཚན་མ་མེད་པའི་དབྱིངས་ལ་སྙོམས་པར་ཞུགས་པ་དང་།</s>
    <s id="110:3">སྲིད་པའི་རྩེ་མོ་ལ་སྙོམས་པར་ཞུགས་པའི་འདུ་ཤེས་མ་གཏོགས་པ་</s>
    <s id="110:4">གང་དེ་ལས་གཞན་པའི་འདུ་ཤེས་སོ། །</s>
  </p>
  <p id="111">
    <s id="111:1">མཚན་མ་མེད་པའི་འདུ་ཤེས་གང་ཞེ་ན། </s>
  </p>
  <p id="112">
    <s id="112:1">འདུ་ཤེས་གང་མ་གཏོགས་པའོ། །</s>
  </p>
  <p id="113">
    <s id="113:1">ཆུང་ངུའི་འདུ་ཤེས་གང་ཞེ་ན། </s>
  </p>
  <p id="114">
    <s id="114:1">གང་གིས་འདོད་པའི་ཁམས་ཤེས་པའོ། །</s>
  </p>
  <p id="115">
    <s id="115:1">རྒྱ་ཆེན་པོར་གྱུར་པའི་འདུ་ཤེས་གང་ཞེ་ན།</s>
  </p>
  <p id="116">
    <s id="116:1">གང་གིས་གཟུགས་ཀྱི་ཁམས་ཤེས་པའོ། །</s>
  </p>
  <p id="117">
    <s id="117:1">ཚད་མེད་པའི་འདུ་ཤེས་གང་ཞེ་ན། </s>
  </p>
  <p id="118">
    <s id="118:1">གང་གིས་ནམ་མཁའ་མཐའ་ཡས་སྐྱེ་མཆེད་དང་།</s>
    <s id="118:2">རྣམ་ཤེས་མཐའ་ཡས་སྐྱེ་མཆེད་ཤེས་པའོ། །</s>
  </p>
  <p id="119">
    <s id="119:1">ཅི་ཡང་མེད་པའི་འདུ་ཤེས་གང་ཞེ་ན། </s>
  </p>
  <p id="120">
    <s id="120:1">གང་གིས་ཅི་ཡང་མེད་པའི་སྐྱེ་མཆེད་ཤེས་པའོ། །</s>
  </p>
  <p id="121">
    <s id="121:1">འདུ་བྱེད་ཀྱི་ཕུང་པོའི་རྣམ་པར་གཞག་པ་གང་ཞེ་ན། </s>
  </p>
  <p id="122">
    <s id="122:1">སེམས་པའི་ཚོགས་དྲུག་སྟེ། </s>
  </p>
  <p id="123">
    <s id="123:1">མིག་གི་འདུས་ཏེ་</s>
  </p>
  <p id="124">
    <s id="124:1">རེག་པ་ལས་བྱུང་བའི་སེམས་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་འདུས་ཏེ་</s>
  </p>
  <p id="125">
    <s id="125:1">རེག་པ་ལས་བྱུང་བའི་སེམས་པ་སྟེ།</s>
  </p>
  <p id="126">
    <s id="126:1">གང་གིས་དགེ་བའི་ཕྱིར་ཡང་སེམས་པར་བྱེད། </s>
  </p>
  <p id="127">
    <s id="127:1">ཀུན་ནས་ཉོན་མོངས་པའི་ཕྱིར་ཡང་སེམས་པར་བྱེད། </s>
  </p>
  <p id="128">
    <s id="128:1">གནས་སྐབས་ཀྱི་བྱེ་བྲག་ལ་ཡང་སེམས་པར་བྱེད་པ་སྟེ། </s>
  </p>
  <p id="129">
    <s id="129:1">དེ་ལྟར་ན་སེམས་པ་འདི་དང་།</s>
    <s id="129:2">ཚོར་བ་དང་། འདུ་ཤེས་མ་གཏོགས་པ་</s>
    <s id="129:3">དེ་ལས་གཞན་པའི་སེམས་ལས་བྱུང་བའི་ཆོས་རྣམས་དང་།</s>
    <s id="129:4">སེམས་དང་ལྡན་པ་མ་ཡིན་པའི་འདུ་བྱེད་རྣམས་ནི་</s>
    <s id="129:5">འདུ་བྱེད་ཀྱི་ཕུང་པོ་ཞེས་བྱའོ། །</s>
  </p>
  <p id="130">
    <s id="130:1">དེ་དག་ཀྱང་གང་ཞེ་ན། སེམས་པ་དང་།</s>
    <s id="130:2">ཡིད་ལ་བྱེད་པ་དང་། རེག་པ་དང་། འདུན་པ་དང་།</s>
    <s id="130:3">མོས་པ་དང་། དྲན་པ་དང་། ཏིང་ངེ་འཛིན་དང་།</s>
    <s id="130:4">ཤེས་རབ་དང་། དད་པ་དང་། ངོ་ཚ་ཤེས་པ་དང་། ཁྲེལ་ཡོད་པ་དང་།</s>
    <s id="130:5">མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པ་དང་།</s>
    <s id="130:6">བརྩོན་འགྲུས་དང་། ཤིན་ཏུ་སྦྱངས་པ་དང་། བག་ཡོད་པ་དང་།</s>
    <s id="130:7">བཏང་སྙོམས་དང་། རྣམ་པར་མི་འཚེ་བ་དང་།</s>
    <s id="130:8">འདོད་ཆགས་དང་། ཁོང་ཁྲོ་བ་དང་། ང་རྒྱལ་དང་། མ་རིག་པ་དང་། ཐེ་ཚོམ་དང་།</s>
    <s id="130:9">འཇིག་ཚོགས་ལ་ལྟ་བ་དང་། མཐར་འཛིན་པར་ལྟ་བ་དང་། ལྟ་བ་མཆོག་ཏུ་འཛིན་པ་དང་།</s>
    <s id="130:10">ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་དང་། ལོག་པར་ལྟ་བ་དང་།</s>
    <s id="130:11">ཁྲོ་བ་དང་། ཁོན་དུ་འཛིན་པ་དང་། འཆབ་པ་དང་། འཚིག་པ་དང་།</s>
    <s id="130:12">ཕྲག་དོག་དང་། སེར་སྣ་དང་། སྒྱུ་དང་། གཡོ་དང་།</s>
    <s id="130:13">རྒྱགས་པ་དང་། རྣམ་པར་འཚེ་བ་དང་། ངོ་ཚ་མེད་པ་དང་། ཁྲེལ་མེད་པ་དང་།</s>
    <s id="130:14">རྨུགས་པ་དང་། རྒོད་པ་དང་། མ་དད་པ་དང་།</s>
    <s id="130:15">ལེ་ལོ་དང་། བག་མེད་པ་དང་། བརྗེད་ངས་པ་དང་། ཤེས་བཞིན་མ་ཡིན་པ་དང་།</s>
    <s id="130:16">རྣམ་པར་གཡེང་བ་དང་། གཉིད་དང་། འགྱོད་པ་དང་། རྟོག་པ་དང་དཔྱོད་པའོ། །</s>
  </p>
  <p id="131">
    <s id="131:1">སེམས་པ་གང་ཞེ་ན།</s>
    <s id="131:2">སེམས་མངོན་པར་འདུ་བྱེད་པ་ཡིད་ཀྱི་ལས་ཏེ།</s>
  </p>
  <p id="132">
    <s id="132:1">དགེ་བ་དང་མི་དགེ་བ་དང་ལུང་དུ་མ་བསྟན་པ་རྣམས་ལ་སེམས་འཇུག་པར་བྱེད་པའི་ལས་ཅན་ནོ། །</s>
  </p>
  <p id="133">
    <s id="133:1">ཡིད་ལ་བྱེད་པ་གང་ཞེ་ན། </s>
  </p>
  <p id="134">
    <s id="134:1">སེམས་ཀྱི་འཇུག་པ་སྟེ། </s>
  </p>
  <p id="135">
    <s id="135:1">དམིགས་པ་ལ་སེམས་འཛིན་པའི་ལས་ཅན་ནོ། །</s>
  </p>
  <p id="136">
    <s id="136:1">རེག་པ་གང་ཞེ་ན།</s>
    <s id="136:2">གསུམ་འདུས་ནས་དབང་པོའི་འགྱུར་བ་ཡོངས་སུ་གཅོད་པ་སྟེ།</s>
  </p>
  <p id="137">
    <s id="137:1">ཚོར་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="138">
    <s id="138:1">འདུན་པ་གང་ཞེ་ན།</s>
    <s id="138:2">འདོད་པའི་དངོས་པོ་ལ།</s>
    <s id="138:3">དེ་དང་དེ་ལྡན་པར་བྱེད་འདོད་པ་ཉིད་དེ།</s>
  </p>
  <p id="139">
    <s id="139:1">བརྩོན་འགྲུས་རྩོམ་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="140">
    <s id="140:1">མོས་པ་གང་ཞེ་ན།</s>
    <s id="140:2">ངེས་པའི་དངོས་པོ་ལ་ཇི་ལྟར་ངེས་པ་བཞིན་དུ་འཛིན་པ་སྟེ།</s>
  </p>
  <p id="141">
    <s id="141:1">མི་འཕྲོགས་པ་ཉིད་ཀྱི་ལས་ཅན་ནོ། །</s>
  </p>
  <p id="142">
    <s id="142:1">དྲན་པ་གང་ཞེ་ན།</s>
    <s id="142:2">འདྲིས་པའི་དངོས་པོ་ལ་སེམས་ཀྱི་བརྗེད་པ་མེད་པ་སྟེ།</s>
  </p>
  <p id="143">
    <s id="143:1">རྣམ་པར་མི་གཡེང་བའི་ལས་ཅན་ནོ། །</s>
  </p>
  <p id="144">
    <s id="144:1">ཏིང་ངེ་འཛིན་གང་ཞེ་ན།</s>
    <s id="144:2">བརྟག་པའི་དངོས་པོ་ལ་སེམས་རྩེ་གཅིག་པ་ཉིད་དེ།</s>
  </p>
  <p id="145">
    <s id="145:1">ཤེས་པའི་རྟེན་བྱེད་པའི་ལས་ཅན་ནོ། ། </s>
  </p>
  <p id="146">
    <s id="146:1">ཤེས་རབ་གང་ཞེ་ན།</s>
    <s id="146:2">བརྟག་པ་ཉིད་ཀྱི་དངོས་པོའི་ཆོས་རྣམས་ལ་རབ་ཏུ་རྣམ་པར་འབྱེད་པ་སྟེ།</s>
  </p>
  <p id="147">
    <s id="147:1">སོམ་ཉི་བཟློག་པའི་ལས་ཅན་ནོ། །</s>
  </p>
  <p id="148">
    <s id="148:1">དད་པ་གང་ཞེ་ན།</s>
    <s id="148:2">ཡོད་པ་ཉིད་དང་། ཡོན་ཏན་ཅན་དང་། ནུས་པ་རྣམས་ལ་</s>
    <s id="148:3">མངོན་པར་ཡིད་ཆེས་པ་དང་། དད་པ་དང་འདོད་པ་སྟེ།</s>
  </p>
  <p id="149">
    <s id="149:1">འདུན་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="150">
    <s id="150:1">ངོ་ཚ་ཤེས་པ་གང་ཞེ་ན།</s>
    <s id="150:2">བདག་ཉིད་ལས་ཁ་ན་མ་ཐོ་བས་འཛེམ་པ་སྟེ།</s>
  </p>
  <p id="151">
    <s id="151:1">ཉེས་པར་སྤྱོད་པ་ལེགས་པར་སྡོམ་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="152">
    <s id="152:1">ཁྲེལ་ཡོད་པ་གང་ཞེ་ན།</s>
    <s id="152:2">གཞན་ལས་ཁ་ན་མ་ཐོ་བས་འཛེམ་པ་སྟེ།</s>
  </p>
  <p id="153">
    <s id="153:1">དེའི་ལས་ཅན་ཉིད་དོ། །</s>
    <s id="153:2">མ་ཆགས་པ་གང་ཞེ་ན།</s>
  </p>
  <p id="154">
    <s id="154:1">སྲིད་པ་དང་སྲིད་པའི་ཡོ་བྱད་རྣམས་ལ་ཆགས་པ་མེད་པ་སྟེ། </s>
  </p>
  <p id="155">
    <s id="155:1">ཉེས་པར་སྤྱོད་པ་ལ་མི་འཇུག་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="156">
    <s id="156:1">ཞེ་སྡང་མེད་པ་གང་ཞེ་ན།</s>
    <s id="156:2">སེམས་ཅན་རྣམས་དང་། སྡུག་བསྔལ་དང་སྡུག་བསྔལ་གྱི་གནས་ཀྱི་ཆོས་རྣམས་ལ་</s>
    <s id="156:3">ཀུན་ནས་མནར་སེམས་པ་མེད་པ་སྟེ།</s>
  </p>
  <p id="157">
    <s id="157:1">ཉེས་པར་སྤྱོད་པ་ལ་མི་འཇུག་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="158">
    <s id="158:1">གཏི་མུག་མེད་པ་གང་ཞེ་ན།</s>
    <s id="158:2">རྣམ་པར་སྨིན་པ་ལས་སམ། ལུང་ལས་སམ། བསམ་པ་ལས་སམ། རྟོགས་པ་ལས་ཤེས་ཤིང་སོ་སོར་བརྟགས་པ་སྟེ།</s>
  </p>
  <p id="159">
    <s id="159:1">ཉེས་པར་སྤྱོད་པ་ལ་མི་འཇུག་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="160">
    <s id="160:1">བརྩོན་འགྲུས་གང་ཞེ་ན།</s>
    <s id="160:2">གོ་ཆ་དང་། སྦྱོར་བ་དང་། མི་འགོད་པ་དང་། མི་ལྡོག་པ་དང་། ཆོག་པར་མི་འཛིན་པ་ལ་སེམས་མངོན་པར་སྤྲོ་བ་སྟེ།</s>
  </p>
  <p id="161">
    <s id="161:1">དགེ་བའི་ཕྱོགས་ཡོངས་སུ་རྫོགས་པར་བྱེད་པ་དང་། ཡོངས་སུ་བསྒྲུབ་པའི་ལས་ཅན་ནོ། །</s>
  </p>
  <p id="162">
    <s id="162:1">ཤིན་ཏུ་སྦྱངས་པ་གང་ཞེ་ན།</s>
    <s id="162:2">ལུས་དང་སེམས་ཀྱི་གནས་ངན་ལེན་རྣམས་ཀྱི་རྒྱུན་གཅོད་པའི་ཕྱིར།</s>
    <s id="162:3">ལུས་དང་སེམས་ལས་སུ་རུང་བ་ཉིད་དེ།</s>
  </p>
  <p id="163">
    <s id="163:1">སྒྲིབ་པ་ཐམས་ཅད་སེལ་བའི་ལས་ཅན་ནོ། །</s>
  </p>
  <p id="164">
    <s id="164:1">བག་ཡོད་པ་གང་ཞེ་ན།</s>
    <s id="164:2">མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པ་བརྩོན་འགྲུས་དང་བཅས་པ་ལ་གནས་ནས།</s>
  </p>
  <p id="165">
    <s id="165:1">གང་དགེ་བའི་ཆོས་རྣམས་བསྒོམ་པ་དང་། ཟག་པ་དང་བཅས་པའི་ཆོས་རྣམས་ལས་སེམས་སྲུང་བ་སྟེ། </s>
  </p>
  <p id="166">
    <s id="166:1">འཇིག་རྟེན་པ་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཡོངས་སུ་ རྫོགས་པར་བྱེད་པ་དང་། ཡོངས་སུ་བསྒྲུབ་པའི་ལས་ཅན་ནོ། །</s>
  </p>
  <p id="167">
    <s id="167:1">བཏང་སྙོམས་གང་ཞེ་ན།</s>
    <s id="167:2">མ་ཆགས་པ་དང་། ཞེ་སྡང་མེད་པ་དང་། གཏི་མུག་མེད་པ་བརྩོན་འགྲུས་དང་བཅས་པ་ལ་གནས་ནས།</s>
  </p>
  <p id="168">
    <s id="168:1">ཀུན་ནས་ཉོན་མོངས་པ་ཅན་དུ་གནས་པ་དང་མི་མཐུན་པ།</s>
    <s id="168:2">སེམས་མཉམ་པ་ཉིད་དང་།</s>
    <s id="168:3">སེམས་རྣལ་དུ་འདུག་པ་ཉིད་དང་།</s>
    <s id="168:4">སེམས་ལྷུན་གྱིས་གྲུབ་པར་གནས་པ་ཉིད་དེ།</s>
  </p>
  <p id="169">
    <s id="169:1">ཀུན་ནས་ཉོན་མོངས་པའི་སྐབས་མི་འབྱེད་པའི་ལས་ཅན་ནོ། །</s>
  </p>
  <p id="170">
    <s id="170:1">རྣམ་པར་མི་འཚེ་བ་གང་ཞེ་ན། </s>
  </p>
  <p id="171">
    <s id="171:1">ཞེ་སྡང་མེད་པའི་ཆར་གཏོགས་པ། སྙིང་རྗེ་བའི་སེམས་ཉིད་དེ། </s>
  </p>
  <p id="172">
    <s id="172:1">ཐོ་མི་འཚམ་པའི་ལས་ཅན་ནོ། །</s>
  </p>
  <p id="173">
    <s id="173:1">འདོད་ཆགས་གང་ཞེ་ན།</s>
    <s id="173:2">ཁམས་གསུམ་པའི་རྗེས་སུ་ཆགས་པ་སྟེ།</s>
  </p>
  <p id="174">
    <s id="174:1">སྡུག་བསྔལ་བསྐྱེད་པའི་ལས་ཅན་ནོ། །</s>
  </p>
  <p id="175">
    <s id="175:1">ཁོང་ཁྲོ་བ་གང་ཞེ་ན།</s>
    <s id="175:2">སེམས་ཅན་རྣམས་དང་། སྡུག་བསྔལ་དང་། སྡུག་བསྔལ་གྱི་གནས་ཀྱི་ཆོས་རྣམས་ལ་</s>
    <s id="175:3">ཀུན་ནས་མནར་སེམས་པ་སྟེ།</s>
  </p>
  <p id="176">
    <s id="176:1">རེག་པར་མི་གནས་པ་དང་། ཉེས་པར་སྤྱོད་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="177">
    <s id="177:1">ང་རྒྱལ་གང་ཞེ་ན།</s>
    <s id="177:2">འཇིག་ཚོགས་ལ་ལྟ་བ་ལ་བརྟེན་ནས་སེམས་ཁེངས་པ་སྟེ་</s>
    <s id="177:3">མི་གུས་པ་དང་། སྡུག་བསྔལ་འབྱུང་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="178">
    <s id="178:1">མ་རིག་པ་གང་ཞེ་ན། </s>
  </p>
  <p id="179">
    <s id="179:1">ཁམས་གསུམ་པའི་མི་ཤེས་པ་སྟེ།</s>
  </p>
  <p id="180">
    <s id="180:1">ཆོས་རྣམས་ལ་ལོག་པར་ངེས་པ་དང་། ཐེ་ཚོམ་དང་། ཀུན་ནས་ཉོན་མོངས་པ་འབྱུང་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="181">
    <s id="181:1">ཐེ་ཚོམ་གང་ཞེ་ན།</s>
    <s id="181:2">བདེན་པ་རྣམས་ལ་ཡིད་གཉིས་ཟ་བ་སྟེ།</s>
  </p>
  <p id="182">
    <s id="182:1">དགེ་བའི་ཕྱོགས་རྣམས་ལ་མི་འཇུག་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="183">
    <s id="183:1">འཇིག་ཚོགས་ལ་ལྟ་བ་གང་ཞེ་ན། </s>
  </p>
  <p id="184">
    <s id="184:1">ཉེ་བར་ལེན་པའི་ཕུང་པོ་ལྔ་པོ་རྣམས་ལ་བདག་དང་བདག་གིར་</s>
    <s id="184:2">ཡང་དག་པར་རྗེས་སུ་ལྟ་བའི་བཟོད་པ་དང་། འདོད་པ་དང་། བློ་གྲོས་དང་། རྟོག་པ་དང་། ལྟ་བ་གང་ཡིན་པ་སྟེ།</s>
  </p>
  <p id="185">
    <s id="185:1">ལྟ་བ་ཐམས་ཅད་ཀྱི་རྟེན་བྱེདཔའི་ལས་ཅན་ནོ། །</s>
  </p>
  <p id="186">
    <s id="186:1">མཐར་འཛིན་པར་ལྟ་བ་གང་ཞེ་ན། </s>
  </p>
  <p id="187">
    <s id="187:1">ཉེ་བར་ལེན་པའི་ཕུང་པོ་ལྔ་པོ་དག་ལ་རྟག་པའམ་ཆད་པར་</s>
    <s id="187:2">ཡང་དག་པར་རྗེས་སུ་ལྟ་བའི་བཟོད་པ་དང་། འདོད་པ་དང་། བློ་གྲོས་དང་། རྟོག་པ་དང་། ལྟ་བ་གང་ཡིན་པ་སྟེ།</s>
  </p>
  <p id="188">
    <s id="188:1">དབུ་མའི་ལམ་གྱིས་ངེས་པར་འབྱུང་བ་ལ་བར་དུ་གཅོད་པའི་ལས་ཅན་ནོ། །</s>
  </p>
  <p id="189">
    <s id="189:1">ལྟ་བ་མཆོག་ཏུ་འཛིན་པ་གང་ཞེ་ན། </s>
  </p>
  <p id="190">
    <s id="190:1">ལྟ་བ་དང་ལྟ་བའི་གནས་ཉེ་བར་ལེན་པའི་ཕུང་པོ་ལྔ་པོ་དག་ལ་</s>
    <s id="190:2">མཆོག་དང་། གཙོ་བོ་དང་། ཁྱད་པར་དུ་འཕགས་པ་དང་། དམ་པར་</s>
    <s id="190:3">ཡང་དག་པར་རྗེས་སུ་ལྟ་བའི་བཟོད་པ་དང་། འདོད་པ་དང་། བློ་གྲོས་དང་། རྟོག་པ་དང་། ལྟ་བ་གང་ཡིན་པ་སྟེ།</s>
  </p>
  <p id="191">
    <s id="191:1">ལྟ་བ་ངན་པ་ལ་མངོན་པར་ཞེན་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="192">
    <s id="192:1">ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་གང་ཞེ་ན། </s>
  </p>
  <p id="193">
    <s id="193:1">ཚུལ་ཁྲིམས་དང་བརྟུལ་ཞུགས་དང་། ཚུལ་ཁྲིམས་དང་བརྟུལ་ཞུགས་ཀྱི་གནས་ཉེ་བར་ལེན་པའི་ཕུང་པོ་ལྔ་པོ་དག་ལ་</s>
    <s id="193:2">འདག་པ་དང་། གྲོལ་བ་དང་། ངེས་པར་འབྱིན་པར་</s>
    <s id="193:3">ཡང་དག་པར་རྗེས་སུ་ལྟ་བའི་བཟོད་པ་དང་། འདོད་པ་དང་། བློ་གྲོས་དང་། རྟོག་པ་དང་། ལྟ་བ་གང་ཡིན་པ་སྟེ།</s>
  </p>
  <p id="194">
    <s id="194:1">ངལ་བ་འབྲས་བུ་མེད་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="195">
    <s id="195:1">ལོག་པར་ལྟ་བ་གང་ཞེ་ན།</s>
  </p>
  <p id="196">
    <s id="196:1">རྒྱུའམ། འབྲས་བུའམ།</s>
    <s id="196:2">བྱེད་པ་ལ་སྐུར་པ་འདེབས་པ་དང་།</s>
    <s id="196:3">ཡོད་པའི་དངོས་པོ་འཇིག་པ་སྟེ།</s>
  </p>
  <p id="197">
    <s id="197:1">ལོག་པར་</s>
    <s id="197:2">རྣམ་པར་རྟོག་པའི་བཟོད་པ་དང་། འདོད་པ་དང་། བློ་གྲོས་དང་། རྟོག་པ་དང་། ལྟ་བ་གང་ཡིན་པ་སྟེ།</s>
  </p>
  <p id="198">
    <s id="198:1">དགེ་བའི་རྩ་བ་གཅོད་པའི་ལས་ཅན་དང་།</s>
    <s id="198:2">མི་དགེ་བའི་རྩ་བ་དམ་དུ་འཛིན་པའི་རྟེན་བྱེད་པའི་ལས་ཅན་དང་།</s>
    <s id="198:3">མི་དགེ་བ་ལ་འཇུག་པའི་ལས་ཅན་དང་།</s>
    <s id="198:4">དགེ་བ་ལ་མི་འཇུག་པའི་ལས་ཅན་ནོ། །</s>
  </p>
  <p id="199">
    <s id="199:1">ལྟ་བ་ལྔ་པོ་འདི་དག་ལས་</s>
    <s id="199:2">སྒྲོ་འདོགས་པའི་ལྟ་བ་ནི་དུ།</s>
    <s id="199:3">སྐུར་པ་འདེབས་པའི་ལྟ་བ་ནི་དུ་ཞེ་ན།</s>
  </p>
  <p id="200">
    <s id="200:1">བཞི་ནི་སྒྲོ་འདོགས་པའི་ལྟ་བ་སྟེ།</s>
  </p>
  <p id="201">
    <s id="201:1">ཤེས་བྱ་ལ་ངོ་བོ་ཉིད་དང་ཁྱད་པར་དུ་སྒྲོ་འདོགས་པ་དང་།</s>
    <s id="201:2">ལྟ་བ་ལ་མཆོག་དང་འདག་པར་སྒྲོ་འདོགས་པའི་ཕྱིར་རོ། །</s>
    <s id="201:3">གཅིག་ནི་ཕལ་ཆེར་ལ་སྐུར་པ་འདེབས་པའི་ལྟ་བའོ། །</s>
  </p>
  <p id="202">
    <s id="202:1">སྔོན་གྱི་མཐར་རྟོག་པའི་ལྟ་བ་གང་ཡིན་པ་དང་། ཕྱི་མའི་མཐར་རྟོག་པའི་ལྟ་བ་གང་ཡིན་པ་</s>
    <s id="202:2">དེ་དག་ལྟ་བ་དུ་ཞིག་ལས་བྱུང་བར་རིག་པར་བྱ་ཞེ་ན</s>
  </p>
  <p id="203">
    <s id="203:1">གཉིས་སམ། ཐམས་ཅད་ལས་སོ། །</s>
  </p>
  <p id="204">
    <s id="204:1">ལུང་དུ་མ་བསྟན་པའི་དངོས་པོ་རྣམས་ལ་ལྟ་བ་གང་ཡིན་པ་</s>
    <s id="204:2">དེ་དག་ལྟ་བ་དུ་ཞིག་ལས་བྱུང་བར་རིག་པར་བྱ་ཞེ་ན།</s>
  </p>
  <p id="205">
    <s id="205:1">གཉིས་སམ། ཐམས་ཅད་ལས་སོ། ། </s>
  </p>
  <p id="206">
    <s id="206:1">བཅོམ་ལྡན་འདས་ཀྱིས་ཉེས་པ་གང་གཟིགས་ནས།</s>
    <s id="206:2">ཕུང་པོ་དང་། ཁམས་དང་། སྐྱེ་མཆེད་རྣམས་ལ་</s>
    <s id="206:3">རྣམ་པ་ལྔས་བདག་བསལ་བ་མཛད་ཅེ་ན།</s>
  </p>
  <p id="207">
    <s id="207:1">འཇིག་ཚོགས་ལ་ལྟ་བས་ཡོངས་སུ་ཟིན་པའི་ཉེས་པ་ལྔ་གཟིགས་ནས་ཏེ། </s>
  </p>
  <p id="208">
    <s id="208:1">མཚན་ཉིད་དང་མི་མཐུན་པའི་ཉེས་པ་དང་།</s>
    <s id="208:2">མི་རྟག་པ་ཉིད་ཀྱི་ཉེས་པ་དང་།</s>
    <s id="208:3">རང་དབང་མེད་པའི་ཉེས་པ་དང་།</s>
    <s id="208:4">ལུས་མེད་པའི་ཉེས་པ་དང་།</s>
    <s id="208:5">བསྒྲིམ་མི་དགོས་པར་ཐར་བར་འགྱུར་བའི་ཉེས་པའོ། །</s>
  </p>
  <p id="209">
    <s id="209:1">གང་ཉེ་བར་ལེན་པའི་ཕུང་པོ་ལྔ་པོ་དག་ལ་འཇིག་ཚོགས་ལ་ལྟ་བའི་མཐའ་ཉི་ཤུ་པོ།</s>
    <s id="209:2">གཟུགས་བདག་ཡིན་པར་ལྟ་བ་དང་།</s>
    <s id="209:3">བདག་གཟུགས་དང་ལྡན་པ་དང་།</s>
    <s id="209:4">གཟུགས་བདག་གི་ཡིན་པ་དང་།</s>
    <s id="209:5">གཟུགས་ལ་བདག་གནས་པ་དང་།</s>
    <s id="209:6">ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་བདག་ཡིན་པར་ལྟ་བ་དང་།</s>
    <s id="209:7">བདག་རྣམ་པར་ཤེས་པ་དང་ལྡན་པ་དང་།</s>
    <s id="209:8">རྣམ་པར་ཤེས་པ་བདག་གི་ཡིན་པ་དང་།</s>
    <s id="209:9">རྣམ་པར་ཤེས་པ་ལ་བདག་གནས་སོ་ཞེས་བྱ་བ་དེ་ལ།</s>
    <s id="209:10">བདག་ཏུ་ལྟ་བ་ནི་དུ།</s>
    <s id="209:11">བདག་གིར་ལྟ་བ་ནི་དུ་ཞེ་ན།</s>
  </p>
  <p id="210">
    <s id="210:1">ལྔ་ནི་བདག་ཏུ་ལྟ་བའོ། །</s>
  </p>
  <p id="211">
    <s id="211:1">བཅོ་ལྔ་ནི་བདག་གིར་ལྟ་བའོ། །</s>
    <s id="211:2">ཅིའི་ཕྱིར་བཅོ་ལྔ་བདག་གིར་ལྟ་བ་ཞེས་བྱ་ཞེ་ན།</s>
  </p>
  <p id="212">
    <s id="212:1">འབྲལ་བས་བདག་གིར་འགྱུར་བ་དང་།</s>
    <s id="212:2">དབང་སྒྱུར་བས་བདག་གིར་འགྱུར་བ་དང་།</s>
    <s id="212:3">ཐ་དད་དུ་མི་འཇུག་པས་བདག་གིར་འགྱུར་བའི་ཕྱིར་རོ། །</s>
    <s id="212:4">འཇིག་ཚོགས་ལ་ལྟ་བ་དཔྱད་པའི་གཞི་ཅན་ཞེས་བྱའམ།</s>
    <s id="212:5">མ་དཔྱད་པའི་གཞི་ཅན་ཞེས་བྱ་ཞེ་ན། མ་དཔྱད་པའི་གཞི་ཅན་ཞེས་བརྗོད་པར་བྱ་སྟེ།</s>
  </p>
  <p id="213">
    <s id="213:1">ཐག་པ་ལ་སྦྲུལ་གྱི་བློ་བཞིན་ནོ། །</s>
  </p>
  <p id="214">
    <s id="214:1">ཁྲོ་བ་གང་ཞེ་ན།</s>
    <s id="214:2">གནོད་པར་བྱེད་པའི་རྒྱུ་ཉེ་བར་གནས་ན།</s>
  </p>
  <p id="215">
    <s id="215:1">ཁོང་ཁྲོ་བའི་ཆར་གཏོགས་པའི་སེམས་ཀྱི་ཀུན་ནས་</s>
    <s id="215:2">མནར་སེམས་པ་སྟེ།</s>
  </p>
  <p id="216">
    <s id="216:1">མཚོན་ཆ་ལེན་པ་དང་། ཆད་པས་གཅོད་པ་ལ་སོགས་པ་དང་། གནོད་པ་ཤོམ་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="217">
    <s id="217:1">ཁོན་དུ་འཛིན་པ་གང་ཞེ་ན།</s>
  </p>
  <p id="218">
    <s id="218:1">དེའི་འོག་ཏུ་</s>
    <s id="218:2">ཁོང་ཁྲོ་བའི་ཆར་གཏོགས་པ་ཉིད་ཀྱིས།</s>
    <s id="218:3">ཤར་གཉེར་བའི་བསམ་པ་མི་གཏོང་བ་སྟེ།</s>
  </p>
  <p id="219">
    <s id="219:1">མི་བཟོད་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="220">
    <s id="220:1">འཆབ་པ་གང་ཞེ་ན།</s>
    <s id="220:2">ལེགས་པར་བསྐུལ་བ་ལ་</s>
    <s id="220:3">གཏི་མུག་གི་ཆར་གཏོགས་པས་ཁ་ན་</s>
    <s id="220:4">མ་ཐོ་བ་འཁྱུད་པ་སྟེ།</s>
  </p>
  <p id="221">
    <s id="221:1">འགྱོད་པ་དང་། རེག་པར་མི་གནས་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="222">
    <s id="222:1">འཚིག་པ་གང་ཞེ་ན།</s>
    <s id="222:2">ཁོང་ཁྲོ་བའི་ཆར་གཏོགས་པ་ཁྲོ་བ་དང་</s>
    <s id="222:3">ཁོན་དུ་འཛིན་པ་སྔོན་དུ་འགྲོ་བའི་སེམས་ཀྱིས་ཀུན་ནས་</s>
    <s id="222:4">མནར་སེམས་པ་སྟེ།</s>
  </p>
  <p id="223">
    <s id="223:1">ཚིག་རྩུབ་པོ་བརླངཞིང་དྲག་པོའི་རྟེན་བྱེད་པའི་ལས་ཅན་དང་།</s>
    <s id="223:2">བསོད་ནམས་མ་ཡིན་པ་འཕེལ་བའི་ལས་ཅན་དང་།</s>
    <s id="223:3">རེག་པར་མི་གནས་པའི་ལས་ཅན་ནོ། །</s>
  </p>
  <p id="224">
    <s id="224:1">ཕྲག་དོག་གང་ཞེ་ན།</s>
    <s id="224:2">རྙེད་པ་དང་བཀུར་སྟི་ལ་ལྷག་པར་ཆགས་ནས་གཞན་གྱི་ཕུན་སུམ་ཚོགས་པའི་ཁྱད་པར་ལ་མི་བཟོད་པར་གྱུར་པ་</s>
    <s id="224:3">སེམས་ཁོང་ནས་འཁྲུག་པ་</s>
    <s id="224:4">ཞེ་སྡང་གི་ཆར་གཏོགས་པ་སྟེ།</s>
  </p>
  <p id="225">
    <s id="225:1">ཡིད་མི་བདེ་བ་དང་། རེག་པར་མི་གནས་པའི་ལས་ཅན་ནོ། །</s>
  </p>
  <p id="226">
    <s id="226:1">སེར་སྣ་གང་ཞེ་ན།</s>
    <s id="226:2">རྙེད་པ་དང་བཀུར་སྟི་ལ་ལྷག་པར་ཆགས་ནས། ཡོ་བྱད་རྣམས་ལ་</s>
    <s id="226:3">སེམས་ཀྱི་ཀུན་ཏུ་འཛིན་པ་</s>
    <s id="226:4">འདོད་ཆགས་ཀྱི་ཆར་གཏོགས་པ་སྟེ།</s>
  </p>
  <p id="227">
    <s id="227:1">ཡོ་བྱད་མ་བསྙུངས་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="228">
    <s id="228:1">སྒྱུ་གང་ཞེ་ན།</s>
    <s id="228:2">རྙེད་པ་དང་བཀུར་སྟི་ལ་ལྷག་པར་ཆགས་ནས།</s>
  </p>
  <p id="229">
    <s id="229:1">འདོད་ཆགས་དང་གཏི་མུག་གི་ཆར་གཏོགས་པས་</s>
    <s id="229:2">ཡོན་ཏན་མ་ཡིན་པ་ཀུན་ཏུ་སྟོན་པ་སྟེ།</s>
  </p>
  <p id="230">
    <s id="230:1">ལོག་པས་འཚོ་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="231">
    <s id="231:1">གཡོ་གང་ཞེ་ན། </s>
  </p>
  <p id="232">
    <s id="232:1">རྙེད་པ་དང་བཀུར་སྟི་ལ་ལྷག་པར་ཆགས་ནས། </s>
  </p>
  <p id="233">
    <s id="233:1">འདོད་ཆགས་དང་གཏི་མུག་གི་ཆར་གཏོགས་པས་</s>
    <s id="233:2">ཉེས་པ་ཡང་དག་པར་སྐྱོང་བ་སྟེ།</s>
  </p>
  <p id="234">
    <s id="234:1">ཡང་དག་པའི་གདམས་ངག་རྙེད་པའི་བར་དུ་གཅོད་པའི་ལས་ཅན་ནོ། །</s>
  </p>
  <p id="235">
    <s id="235:1">རྒྱགས་པ་གང་ཞེ་ན།</s>
    <s id="235:2">ནད་མེད་པ་དང་ལང་ཚོ་ལ་བབ་པ་ལ་བརྟེན་ཅིང་</s>
    <s id="235:3">ཚེ་རིང་བའི་མཚན་མ་དང་།</s>
    <s id="235:4">ཟག་པ་དང་བཅས་པའི་ཕུན་སུམ་ཚོགས་པ་གང་ཡང་རུང་བ་མཐོང་ནས།</s>
  </p>
  <p id="236">
    <s id="236:1">འདོད་ཆགས་ཀྱི་ཆར་གཏོགས་པའི་དགའ་བ་དང་། ཡིད་བདེ་བ་སྟེ། </s>
  </p>
  <p id="237">
    <s id="237:1">ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱི་རྟེན་བྱེད་པའི་ལས་ཅན་ནོ། །</s>
  </p>
  <p id="238">
    <s id="238:1">རྣམ་པར་འཚེ་བ་གང་ཞེ་ན། </s>
  </p>
  <p id="239">
    <s id="239:1">ཁོང་ཁྲོ་བའི་ཆར་གཏོགས་པ།</s>
    <s id="239:2">སྙིང་བརྩེ་བ་མེད་པ་དང་། སྙིང་རྗེ་བ་མེད་པ་དང་། བརྩེ་བ་མེད་པ་སྟེ།</s>
  </p>
  <p id="240">
    <s id="240:1">རྣམ་པར་ཐོ་འཚམ་པའི་ལས་ཅན་ནོ། །</s>
  </p>
  <p id="241">
    <s id="241:1">ངོ་ཚ་མེད་པ་གང་ཞེ་ན།</s>
    <s id="241:2">འདོད་ཆགས་དང་། ཞེ་སྡང་དང་། གཏི་མུག་གི་ཆར་གཏོགས་པ་ཁ་ན་</s>
    <s id="241:3">མ་ཐོ་བས་བདག་ལས་མི་འཛེམ་པ་སྟེ།</s>
  </p>
  <p id="242">
    <s id="242:1">ཉོན་མོངས་པ་དང་། ཉེ་བའི་ཉོན་མོངས་པ་ཐམས་ཅད་ཀྱི་གྲོགས་བྱེད་པའི་ལས་ཅན་ནོ། །</s>
  </p>
  <p id="243">
    <s id="243:1">ཁྲེལ་མེད་པ་གང་ཞེ་ན།</s>
    <s id="243:2">འདོད་ཆགས་དང་། ཞེ་སྡང་དང་། གཏི་མུག་གི་ཆར་གཏོགས་པ་ཁ་ན་</s>
    <s id="243:3">མ་ཐོ་བས་གཞན་ལས་མི་འཛེམ་པ་སྟེ།</s>
  </p>
  <p id="244">
    <s id="244:1">ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱི་གྲོགས་བྱེད་པའི་ལས་ཅན་ནོ། ། </s>
  </p>
  <p id="245">
    <s id="245:1">རྨུགས་པ་གང་ཞེ་ན།</s>
    <s id="245:2">གཏི་མུག་གི་ཆར་གཏོགས་པ་</s>
    <s id="245:3">སེམས་ལས་སུ་མི་རུང་བ་ཉིད་དེ།</s>
  </p>
  <p id="246">
    <s id="246:1">ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱི་གྲོགས་བྱེད་པའི་ལས་ཅན་ནོ། །</s>
  </p>
  <p id="247">
    <s id="247:1">རྒོད་པ་གང་ཞེ་ན།</s>
    <s id="247:2">སྡུག་པའི་མཚན་མའི་</s>
    <s id="247:3">རྗེས་སུ་འཇུག་པའི་འདོད་ཆགས་ཀྱི་ཆར་གཏོགས་པའི་སེམས་རྣམ་པར་མ་ཞི་བ་སྟེ།</s>
  </p>
  <p id="248">
    <s id="248:1">ཞི་གནས་ཀྱི་བར་དུ་གཅོད་པའི་ལས་ཅན་ནོ། །</s>
  </p>
  <p id="249">
    <s id="249:1">མ་དད་པ་གང་ཞེ་ན།</s>
    <s id="249:2">གཏི་མུག་གི་ཆར་གཏོགས་པ་</s>
    <s id="249:3">དགེ་བའི་ཆོས་རྣམས་ལ་སེམས་ཀྱི་ཡིད་མི་ཆེས་པ་དང་།</s>
    <s id="249:4">མ་དད་པ་དང་།</s>
    <s id="249:5">མི་འདོད་པ་སྟེ།</s>
  </p>
  <p id="250">
    <s id="250:1">ལེ་ལོའི་རྟེན་བྱེད་པའི་ལས་ཅན་ནོ། །</s>
  </p>
  <p id="251">
    <s id="251:1">ལེ་ལོ་གང་ཞེ་ན།</s>
    <s id="251:2">ཉལ་བ་དང་། སྙེས་པ་དང་། འཕྲེས་པའི་བདེ་བ་ལ་བརྟེན་ནས།</s>
  </p>
  <p id="252">
    <s id="252:1">གཏི་མུག་གི་ཆར་གཏོགས་པའི་སེམས་མི་སྤྲོ་བ་སྟེ། </s>
  </p>
  <p id="253">
    <s id="253:1">དགེ་བའི་ཕྱོགས་ལ་སྦྱོར་བའི་བར་དུ་གཅོད་པའི་ལས་ཅན་ནོ། །</s>
  </p>
  <p id="254">
    <s id="254:1">བག་མེད་པ་གང་ཞེ་ན།</s>
    <s id="254:2">ཆགས་པ་དང་། ཞེ་སྡང་དང་། གཏི་མུག་ལེ་ལོ་དང་བཅས་པ་ལ་གནས་ནས།</s>
  </p>
  <p id="255">
    <s id="255:1">དགེ་བའི་ཆོས་རྣམས་མི་བསྒོམ་ཞིང་ཟག་པ་དང་བཅས་པའི་ཆོས་རྣམས་ལས་སེམས་མི་སྲུང་བ་སྟེ། </s>
  </p>
  <p id="256">
    <s id="256:1">མི་དགེ་བ་འཕེལ་བ་དང་། དགེ་བ་འགྲིབ་པའི་རྟེན་བྱེད་པའི་ལས་ཅན་ནོ། །</s>
  </p>
  <p id="257">
    <s id="257:1">བརྗེད་ངས་པ་གང་ཞེ་ན།</s>
    <s id="257:2">ཉོན་མོངས་པ་དང་མཚུངས་པར་ལྡན་པའི་དྲན་པ་སྟེ།</s>
  </p>
  <p id="258">
    <s id="258:1">གཡེང་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="259">
    <s id="259:1">ཤེས་བཞིན་མ་ཡིན་པ་གང་ཞེ་ན།</s>
    <s id="259:2">ཉོན་མོངས་པ་དང་མཚུངས་པར་ལྡན་པའི་ཤེས་རབ་སྟེ།</s>
  </p>
  <p id="260">
    <s id="260:1">དེས་ལུས་དང་། ངག་དང་སེམས་ཀྱི་སྤྱོད་པ་ལ་མི་ཤེས་བཞིན་དུ་འཇུག་པ་སྟེ། </s>
  </p>
  <p id="261">
    <s id="261:1">ལྟུང་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="262">
    <s id="262:1">རྣམ་པར་གཡེང་བ་གང་ཞེ་ན།</s>
  </p>
  <p id="263">
    <s id="263:1">འདོད་ཆགས་དང་། ཞེ་སྡང་དང་། གཏི་མུག་གི་ཆར་གཏོགས་པའི་</s>
    <s id="263:2">སེམས་ཀྱི་རྣམ་པར་འཕྲོ་བ་སྟེ།</s>
  </p>
  <p id="264">
    <s id="264:1">དེ་ཡང་ངོ་བོ་ཉིད་ཀྱིས་གཡེང་བ་དང་།</s>
    <s id="264:2">ཕྱི་རོལ་ཏུ་གཡེང་བ་དང་། ནང་གི་གཡེང་བ་དང་། མཚན་མའི་གཡེང་བ་དང་།</s>
    <s id="264:3">གནས་ངན་ལེན་གྱི་གཡེང་བ་དང་། ཡིད་ལ་བྱེད་པའི་གཡེང་བའོ། །</s>
  </p>
  <p id="265">
    <s id="265:1">ངོ་བོ་ཉིད་ཀྱིས་གཡེང་བ་གང་ཞེ་ན། </s>
  </p>
  <p id="266">
    <s id="266:1">རྣམ་པར་ཤེས་པའི་ཚོགས་ལྔའོ། །</s>
  </p>
  <p id="267">
    <s id="267:1">ཕྱི་རོལ་ཏུ་གཡེང་བ་གང་ཞེ་ན། </s>
  </p>
  <p id="268">
    <s id="268:1">དགེ་བ་ལ་ཞུགས་པའི་སེམས་འདོད་པའི་ཡོན་ཏན་ལྔ་ལ་རྣམ་པར་འཕྲོ་བའོ། །</s>
  </p>
  <p id="269">
    <s id="269:1">ནང་གི་གཡེང་བ་གང་ཞེ་ན། </s>
  </p>
  <p id="270">
    <s id="270:1">དགེ་བ་ལ་ཞུགས་པ་བྱིང་བ་དང་། རྒོད་པ་དང་། རོ་མྱང་བར་བྱེད་པའོ། །</s>
    <s id="270:2">མཚན་མའི་གཡེང་བ་གང་ཞེ་ན།</s>
  </p>
  <p id="271">
    <s id="271:1">གཞན་ཡིད་ཆེས་པར་བྱ་བ་སྔོན་དུ་བཏང་སྟེ་དགེ་བ་ལ་སྦྱོར་བའོ། །</s>
  </p>
  <p id="272">
    <s id="272:1">གནས་ངན་ལེན་གྱི་གཡེང་བ་གང་ཞེ་ན། </s>
  </p>
  <p id="273">
    <s id="273:1">ངར་འཛིན་པ་དང་། ང་ཡིར་འཛིན་པ་དང་། ངའོ་སྙམ་པའི་ང་རྒྱལ་གྱི་ཕྱོགས་ཀྱི་གནས་ངན་ལེན་ལ་བརྟེན་ནས།</s>
  </p>
  <p id="274">
    <s id="274:1">དགེ་བ་ལ་ཞུགས་པའི་ཚོར་བ་བྱུང་བ་འབྱུང་བ་རྣམས་ལ་ང་ཞེའམ། ང་ཡི་ཞེའམ།</s>
    <s id="274:2">ངའོ་སྙམ་དུ་འཛིན་པ་དང་། འདྲེས་པ་དང་། མཚན་མར་འཛིན་པའོ། །</s>
  </p>
  <p id="275">
    <s id="275:1">ཡིད་ལ་བྱེད་པའི་གཡེང་བ་གང་ཞེ་ན། </s>
  </p>
  <p id="276">
    <s id="276:1">སྙོམས་པར་འཇུག་པ་གཞན་ནམ། ཐེག་པ་གཞན་ལ་སྙོམས་པར་འཇུག་པ་དང་། གནས་པའི་རྣམ་པར་</s>
    <s id="276:2">འཕྲོ་བ་གང་ཡིན་པ་སྟེ།</s>
  </p>
  <p id="277">
    <s id="277:1">འདོད་ཆགས་དང་འབྲལ་བའི་བར་དུ་གཅོད་པའི་ལས་ཅན་ནོ། །</s>
  </p>
  <p id="278">
    <s id="278:1">གཉིད་གང་ཞེ་ན།</s>
    <s id="278:2">གཉིད་ཀྱི་རྒྱུ་ལ་བརྟེན་ནས་</s>
  </p>
  <p id="279">
    <s id="279:1">དགེ་བ་དང་། མི་དགེ་བ་དང་། ལུང་དུ་མ་བསྟན་པ་དང་།</s>
    <s id="279:2">དུས་དང་དུས་མ་ཡིན་པ་དང་།</s>
    <s id="279:3">རིགས་པ་དང་། མི་རིགས་པ་ལ་</s>
    <s id="279:4">སེམས་སྡུད་པ་གཏི་མུག་གི་ཆར་གཏོགས་པ་སྟེ།</s>
  </p>
  <p id="280">
    <s id="280:1">བྱ་བ་ཤོར་བའི་རྟེན་བྱེད་པའི་ལས་ཅན་ནོ། །</s>
  </p>
  <p id="281">
    <s id="281:1">འགྱོད་པ་གང་ཞེ་ན།</s>
    <s id="281:2">བསམས་པ་དང་། མ་བསམས་པའི་བྱ་བ་དང་བྱ་བ་མ་ཡིན་པ་གང་ཡིན་པ་ལ་བརྟེན་ནས།</s>
  </p>
  <p id="282">
    <s id="282:1">དགེ་བ་དང་། མི་དགེ་བ་དང་། ལུང་དུ་མ་བསྟན་པ་དང་།</s>
    <s id="282:2">དུས་དང་། དུས་མ་ཡིན་པ་དང་།</s>
    <s id="282:3">རིགས་པ་དང་། མི་རིགས་པ་ལ་</s>
    <s id="282:4">སེམས་ཀྱིས་ཡིད་ལ་གཅགས་པ་གཏི་མུག་གི་ཆར་གཏོགས་པ་སྟེ།</s>
  </p>
  <p id="283">
    <s id="283:1">སེམས་གནས་པའི་བར་དུ་གཅོད་པའི་ལས་ཅན་ནོ། །</s>
  </p>
  <p id="284">
    <s id="284:1">རྟོག་པ་གང་ཞེ་ན།</s>
    <s id="284:2">སེམས་པའམ། ཤེས་རབ་ལ་བརྟེན་ནས།</s>
  </p>
  <p id="285">
    <s id="285:1">ཀུན་ཏུ་ཚོལ་བའི་ཡིད་ཀྱིས་བརྗོད་པ་སྟེ། </s>
  </p>
  <p id="286">
    <s id="286:1">དེ་ནི་སེམས་རྩིང་བའོ། །</s>
  </p>
  <p id="287">
    <s id="287:1">དཔྱོད་པ་གང་ཞེ་ན།</s>
    <s id="287:2">སེམས་པའམ། ཤེས་རབ་ལ་བརྟེན་ནས།</s>
  </p>
  <p id="288">
    <s id="288:1">སོ་སོར་རྟོག་པའི་ཡིད་ཀྱིས་བརྗོད་པ་སྟེ། </s>
  </p>
  <p id="289">
    <s id="289:1">དེ་ནི་སེམས་ཞིབ་པའོ། །</s>
  </p>
  <p id="290">
    <s id="290:1">རེག་པར་གནས་པ་དང་། རེག་པར་མི་གནས་པའི་རྟེན་བྱེད་པའི་ལས་ཅན་དག་གོ། །</s>
  </p>
  <p id="291">
    <s id="291:1">ཡང་ཆོས་དགེ་བ་རྣམས་ཀྱི་ལས་ནི་</s>
    <s id="291:2">རང་གི་མི་མཐུན་པའི་ཕྱོགས་སྤོང་བའོ། །</s>
  </p>
  <p id="292">
    <s id="292:1">ཉོན་མོངས་པ་དང་། ཉེ་བའི་ཉོན་མོངས་པ་རྣམས་ཀྱི་ལས་ནི་</s>
    <s id="292:2">རང་གི་གཉེན་པོའི་བར་དུ་གཅོད་པའོ། །</s>
  </p>
  <p id="293">
    <s id="293:1">སེམས་དང་ལྡན་པ་མ་ཡིན་པའི་འདུ་བྱེད་རྣམས་གང་ཞེ་ན།</s>
  </p>
  <p id="294">
    <s id="294:1">འཐོབ་པ་དང་།</s>
    <s id="294:2">འདུ་ཤེས་མེད་པའི་སྙོམས་པར་འཇུག་པ་དང་།</s>
    <s id="294:3">འགོག་པའི་སྙོམས་པར་འཇུག་པ་དང་།</s>
    <s id="294:4">འདུ་ཤེས་མེད་པ་པ་དང་།</s>
    <s id="294:5">སྲོག་གི་དབང་པོ་དང་། རིས་མཐུན་པ་དང་།</s>
    <s id="294:6">སྐྱེ་བ་དང་། རྒ་བ་དང་། གནས་པ་དང་། མི་རྟག་པ་ཉིད་དང་།</s>
    <s id="294:7">མིང་གི་ཚོགས་དང་། ཚིག་གི་ཚོགས་དང་། ཡི་གེའི་ཚོགས་དང་།</s>
    <s id="294:8">སོ་སོའི་སྐྱེ་བོ་ཉིད་དང་། འཇུག་པ་དང་། སོ་སོར་ངེས་པ་དང་།</s>
    <s id="294:9">འབྱོར་འབྲེལ་པ་དང་། མགྱོགས་པ་དང་། {གོ་རིམས་,གོ་རིམ་}དང་།</s>
    <s id="294:10">དུས་དང་། ཡུལ་དང་། གྲངས་དང་ཚོགས་པའོ། །</s>
  </p>
  <p id="295">
    <s id="295:1">འཐོབ་པ་གང་ཞེ་ན། </s>
  </p>
  <p id="296">
    <s id="296:1">དགེ་བ་དང་མི་དགེ་བ་དང་། ལུང་དུ་མ་བསྟན་པའི་ཆོས་རྣམས་ཀྱི་འཕེལ་བ་དང་། འགྲིབ་པ་ལ་</s>
    <s id="296:2">འཐོབ་པ་དང་རྙེད་པ་དང་ལྡན་པ་ཞེས་གདགས་སོ། །</s>
  </p>
  <p id="297">
    <s id="297:1">འདུ་ཤེས་མེད་པའི་སྙོམས་པར་འཇུག་པ་གང་ཞེ་ན། </s>
  </p>
  <p id="298">
    <s id="298:1">དགེ་རྒྱས་ཀྱི་འདོད་ཆགས་དང་བྲལ་ལ།</s>
    <s id="298:2">སྟེང་མའི་འདོད་ཆགས་དང་མ་བྲལ་བའི་</s>
    <s id="298:3">འབྱུང་བའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་</s>
    <s id="298:4">སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་འགོག་པ་ལ་</s>
    <s id="298:5">འདུ་ཤེས་མེད་པའི་སྙོམས་པར་འཇུག་པ་ཞེས་གདགས་སོ། །</s>
  </p>
  <p id="299">
    <s id="299:1">འགོག་པའི་སྙོམས་པར་འཇུག་པ་གང་ཞེ་ན། </s>
  </p>
  <p id="300">
    <s id="300:1">ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ།</s>
    <s id="300:2">སྲིད་པའི་རྩེ་མོ་ལས་གྱེན་དུ་བསྐྱོད་པའི་</s>
    <s id="300:3">ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས།</s>
    <s id="300:4">སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་དང་། བརྟན་པ་དེ་དག་ལས་ཀྱང་ཁ་ཅིག་འགོག་པ་ལ།</s>
    <s id="300:5">འགོག་པའི་སྙོམས་པར་འཇུག་པ་ཞེས་གདགས་སོ། །</s>
  </p>
  <p id="301">
    <s id="301:1">འདུ་ཤེས་མེད་པ་པ་གང་ཞེ་ན། </s>
  </p>
  <p id="302">
    <s id="302:1">སེམས་ཅན་འདུ་ཤེས་མེད་པའི་ལྷ་རྣམས་ཀྱི་ནང་དུ་སྐྱེས་པའི་</s>
    <s id="302:2">སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་འགོག་པ་ལ་</s>
    <s id="302:3">འདུ་ཤེས་མེད་པ་པ་ཞེས་གདགས་སོ། །</s>
  </p>
  <p id="303">
    <s id="303:1">སྲོག་གི་དབང་པོ་གང་ཞེ་ན། </s>
  </p>
  <p id="304">
    <s id="304:1">རིས་མཐུན་པར་སྔོན་གྱི་ལས་ཀྱིས་འཕངས་པའི་</s>
    <s id="304:2">གནས་པའི་དུས་ངེས་པ་ལ།</s>
    <s id="304:3">ཚེ་ཞེས་གདགས་སོ། །</s>
  </p>
  <p id="305">
    <s id="305:1">རིས་མཐུན་པ་གང་ཞེ་ན།</s>
    <s id="305:2">སེམས་ཅན་གྱི་རིགས་དེ་དང་དེར་སེམས་ཅན་</s>
    <s id="305:3">དེ་དང་དེ་དག་གི་ལུས་འདྲ་བ་ལ་རིས་མཐུན་པ་ཞེས་གདགས་སོ། །</s>
  </p>
  <p id="306">
    <s id="306:1">སྐྱེ་བ་གང་ཞེ་ན།</s>
    <s id="306:2">རིས་མཐུན་པར་འདུ་བྱེད་རྣམས་མ་བྱུང་བ་ལས་བྱུང་བ་ལ་</s>
    <s id="306:3">སྐྱེ་བ་ཞེས་གདགས་སོ། །</s>
  </p>
  <p id="307">
    <s id="307:1">རྒ་བ་གང་ཞེ་ན།</s>
    <s id="307:2">རིས་མཐུན་པར་འདུ་བྱེད་རྣམས་ཀྱི་རྒྱུན་གཞན་དུ་འགྱུར་བ་ལ་</s>
    <s id="307:3">རྒ་བ་ཞེས་གདགས་སོ། །</s>
  </p>
  <p id="308">
    <s id="308:1">གནས་པ་གང་ཞེ་ན།</s>
    <s id="308:2">རིས་མཐུན་པར་འདུ་བྱེད་རྣམས་ཀྱི་རྒྱུན་མི་འཇིག་པ་ལ་</s>
    <s id="308:3">གནས་པ་ཞེས་གདགས་སོ། །</s>
  </p>
  <p id="309">
    <s id="309:1">མི་རྟག་པ་ཉིད་གང་ཞེ་ན།</s>
  </p>
  <p id="310">
    <s id="310:1">རིས་མཐུན་པར་འདུ་བྱེད་རྣམས་ཀྱི་རྒྱུན་འཇིག་པ་ལ་</s>
    <s id="310:2">མི་རྟག་པ་ཉིད་ཅེས་གདགས་སོ། །</s>
  </p>
  <p id="311">
    <s id="311:1">མིང་གི་ཚོགས་གང་ཞེ་ན། </s>
  </p>
  <p id="312">
    <s id="312:1">ཆོས་རྣམས་ཀྱི་ངོ་བོ་ཉིད་ཀྱི་ཚིག་{བླ་དགས་,བླ་དྭགས་}ལ་</s>
    <s id="312:2">མིང་གི་ཚོགས་ཞེས་གདགས་སོ། །</s>
  </p>
  <p id="313">
    <s id="313:1">ཚིག་གི་ཚོགས་གང་ཞེ་ན། </s>
  </p>
  <p id="314">
    <s id="314:1">ཆོས་རྣམས་ཀྱི་ཁྱད་པར་གྱི་ཚིག་བླ་དགས་ལ་</s>
    <s id="314:2">ཚིག་གི་ཚོགས་ཞེས་གདགས་སོ། །</s>
  </p>
  <p id="315">
    <s id="315:1">ཡི་གེའི་ཚོགས་གང་ཞེ་ན། </s>
  </p>
  <p id="316">
    <s id="316:1">དེ་གཉི་གའི་གནས་ཡི་གེ་རྣམས་ལ་ཡི་གེའི་ཚོགས་ཞེས་གདགས་ཏེ།</s>
    <s id="316:2">དེ་གཉི་ག་གསལ་བར་བྱེད་པའི་ཕྱིར་རོ། །</s>
    <s id="316:3">རྗོད་པ་ཡང་དེ་ཡིན་ཏེ</s>
  </p>
  <p id="317">
    <s id="317:1">དོན་ཡང་དག་པར་བརྗོད་པའི་ཕྱིར་རོ། །</s>
    <s id="317:2">ཡི་གེ་ནི་རྣམ་གྲངས་སུ་གཏོགས་པ་གཞན་དུ་མི་འགྱུར་བར་བྱེད་པའི་ཕྱིར་རོ། །</s>
    <s id="317:3">སོ་སོའི་སྐྱེ་བོ་ཉིད་གང་ཞེ་ན།</s>
  </p>
  <p id="318">
    <s id="318:1">འཕགས་པའི་ཆོས་རྣམས་མ་ཐོབ་པ་ལ་</s>
    <s id="318:2">སོ་སོའི་སྐྱེ་བོ་ཞེས་གདགས་སོ། །</s>
  </p>
  <p id="319">
    <s id="319:1">འཇུག་པ་གང་ཞེ་ན།</s>
    <s id="319:2">རྒྱུ་དང་འབྲས་བུ་རྒྱུན་མི་འཆད་པ་ལ་</s>
    <s id="319:3">འཇུག་པ་ཞེས་གདགས་སོ། །</s>
  </p>
  <p id="320">
    <s id="320:1">སོ་སོར་ངེས་པ་གང་ཞེ་ན།</s>
  </p>
  <p id="321">
    <s id="321:1">རྒྱུ་དང་འབྲས་བུ་ཐ་དད་པ་ལ་</s>
    <s id="321:2">སོ་སོར་ངེས་པ་ཞེས་གདགས་སོ། །</s>
  </p>
  <p id="322">
    <s id="322:1">འབྱོར་འབྲེལ་པ་གང་ཞེ་ན། </s>
  </p>
  <p id="323">
    <s id="323:1">རྒྱུ་དང་འབྲས་བུ་རྗེས་སུ་མཐུན་པ་ལ་</s>
    <s id="323:2">འབྱོར་འབྲེལ་པ་ཞེས་གདགས་སོ། །</s>
  </p>
  <p id="324">
    <s id="324:1">མགྱོགས་པ་གང་ཞེ་ན།</s>
    <s id="324:2">རྒྱུ་དང་འབྲས་བུ་མྱུར་བར་བྱུང་བ་ལ་</s>
    <s id="324:3">མགྱོགས་པ་ཞེས་གདགས་སོ། །</s>
  </p>
  <p id="325">
    <s id="325:1">{གོ་རིམས་,གོ་རིམ་}གང་ཞེ་ན།</s>
  </p>
  <p id="326">
    <s id="326:1">རྒྱུ་དང་འབྲས་བུ་རེ་རེ་ནས་འབྱུང་བ་ལ་</s>
    <s id="326:2">{གོ་རིམས་,གོ་རིམ་}ཞེས་གདགས་སོ། །</s>
  </p>
  <p id="327">
    <s id="327:1">དུས་གང་ཞེ་ན།</s>
    <s id="327:2">རྒྱུ་དང་འབྲས་བུ་རྒྱུན་ཏུ་འབྱུང་བ་ལ་</s>
    <s id="327:3">དུས་ཞེས་གདགས་སོ། །</s>
  </p>
  <p id="328">
    <s id="328:1">ཡུལ་གང་ཞེ་ན།</s>
    <s id="328:2">ཤར་དང་། ལྷོ་དང་། ནུབ་དང་། བྱང་དང་། འོག་དང་། སྟེང་དང་། ཕྱོགས་བཅུ་ཐམས་ཅད་ན་རྒྱུ་དང་འབྲས་བུ་ཡོད་པ་ཉིད་ལ་</s>
    <s id="328:3">ཡུལ་ཞེས་གདགས་སོ། །</s>
  </p>
  <p id="329">
    <s id="329:1">གྲངས་གང་ཞེ་ན།</s>
    <s id="329:2">འདུ་བྱེད་རྣམས་ཀྱི་སོ་སོ་ཐ་དད་པ་ལ་</s>
    <s id="329:3">གྲངས་ཞེས་གདགས་སོ། །</s>
  </p>
  <p id="330">
    <s id="330:1">ཚོགས་པ་གང་ཞེ་ན།</s>
    <s id="330:2">རྒྱུ་དང་འབྲས་བུའི་རྐྱེན་འདུས་པ་ལ་</s>
    <s id="330:3">ཚོགས་པ་ཞེས་གདགས་སོ། །</s>
  </p>
  <p id="331">
    <s id="331:1">རྣམ་པར་ཤེས་པའི་ཕུང་པོའི་རྣམ་པར་གཞག་པ་གང་ཞེ་ན།</s>
  </p>
  <p id="332">
    <s id="332:1">སེམས་དང་ཡིད་གང་ཡིན་པ་རྣམ་པར་ཤེས་པ་ཡང་དེ་ཡིན་ནོ། །</s>
  </p>
  <p id="333">
    <s id="333:1">སེམས་གང་ཞེ་ན།</s>
    <s id="333:2">ཕུང་པོ་དང་ཁམས་དང་སྐྱེ་མཆེད་ཀྱི་བག་ཆགས་ཀྱིས་ཡོངས་སུ་བསྒོས་པ་ས་བོན་ཐམས་ཅད་པའི་ཀུན་གཞི་རྣམ་པར་ཤེས་པའོ། །</s>
  </p>
  <p id="334">
    <s id="334:1">རྣམ་པར་སྨིན་པའི་རྣམ་པར་ཤེས་པ་དང་།</s>
    <s id="334:2">ལེན་པའི་རྣམ་པར་ཤེས་པ་ཡང་དེ་ཡིན་ཏེ།</s>
  </p>
  <p id="335">
    <s id="335:1">དེ་དག་གི་བག་ཆགས་བསགས་པའི་ཕྱིར་རོ། །</s>
    <s id="335:2">ཡིད་གང་ཞེ་ན།</s>
  </p>
  <p id="336">
    <s id="336:1">གང་དུས་རྟག་ཏུ་རློམ་སེམས་པའི་བདག་ཉིད་དང་། ཀུན་གཞི་རྣམ་པར་ཤེས་པ་ལ་དམིགས་པ་དང་། ཉོན་མོངས་པ་བཞི་པོ་</s>
    <s id="336:2">བདག་ཏུ་ལྟ་བ་དང་། བདག་ལ་ཆགས་པ་དང་། ངའོ་སྙམ་པའི་ང་རྒྱལ་དང་། མ་རིག་པ་དང་མཚུངས་པར་ལྡན་པ་སྟེ།</s>
  </p>
  <p id="337">
    <s id="337:1">དེ་ཡང་ལམ་མངོན་དུ་གྱུར་པ་དང་། འགོག་པའི་སྙོམས་པར་འཇུག་པ་དང་། མི་སློབ་པའི་ས་མ་གཏོགས་པར་</s>
    <s id="337:2">དགེ་བ་དང་། མི་དགེ་བ་དང་། ལུང་དུ་མ་བསྟན་པ་ཐམས་ཅད་དུ་འགྲོ་བ་དང་།</s>
    <s id="337:3">གང་ཡང་རྣམ་པར་ཤེས་པ་དྲུག་པོ་དག་འགགས་མ་ཐག་པའི་རྣམ་པར་ཤེས་པའོ། །</s>
  </p>
  <p id="338">
    <s id="338:1">རྣམ་པར་ཤེས་པ་གང་ཞེ་ན། </s>
  </p>
  <p id="339">
    <s id="339:1">རྣམ་པར་ཤེས་པའི་ཚོགས་དྲུག་སྟེ། </s>
  </p>
  <p id="340">
    <s id="340:1">མིག་གི་རྣམ་པར་ཤེས་པ་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྣམ་པར་ཤེས་པའོ། །</s>
  </p>
  <p id="341">
    <s id="341:1">མིག་གི་རྣམ་པར་ཤེས་པ་གང་ཞེ་ན། </s>
  </p>
  <p id="342">
    <s id="342:1">མིག་ལ་བརྟེན་ཅིང་གཟུགས་ལ་དམིགས་ནས་སོ་སོར་རྣམ་པར་རིག་པའོ། །</s>
  </p>
  <p id="343">
    <s id="343:1">རྣ་བའི་རྣམ་པར་ཤེས་པ་གང་ཞེ་ན། </s>
  </p>
  <p id="344">
    <s id="344:1">རྣ་བ་ལ་བརྟེན་ཅིང་སྒྲ་ལ་དམིགས་ནས་སོ་སོར་རྣམ་པར་རིག་པའོ། །</s>
  </p>
  <p id="345">
    <s id="345:1">སྣའི་རྣམ་པར་ཤེས་པ་གང་ཞེ་ན། </s>
  </p>
  <p id="346">
    <s id="346:1">སྣ་ལ་བརྟེན་ཅིང་དྲི་ལ་དམིགས་ནས་སོ་སོར་རྣམ་པར་རིག་པའོ། །</s>
  </p>
  <p id="347">
    <s id="347:1">ལྕེའི་རྣམ་པར་ཤེས་པ་གང་ཞེ་ན། </s>
  </p>
  <p id="348">
    <s id="348:1">ལྕེ་ལ་བརྟེན་ཅིང་རོ་ལ་དམིགས་ནས་སོ་སོར་རྣམ་པར་རིག་པའོ། །</s>
  </p>
  <p id="349">
    <s id="349:1">ལུས་ཀྱི་རྣམ་པར་ཤེས་པ་གང་ཞེ་ན། </s>
  </p>
  <p id="350">
    <s id="350:1">ལུས་ལ་བརྟེན་ཅིང་རེག་བྱ་ལ་དམིགས་ནས་སོ་སོར་རྣམ་པར་རིག་པའོ། ། </s>
  </p>
  <p id="351">
    <s id="351:1">ཡིད་ཀྱི་རྣམ་པར་ཤེས་པ་གང་ཞེ་ན།</s>
  </p>
  <p id="352">
    <s id="352:1">ཡིད་ལ་བརྟེན་ཅིང་ཆོས་ལ་དམིགས་ནས་སོ་སོར་རྣམ་པར་རིག་པའོ། །</s>
  </p>
  <p id="353">
    <s id="353:1">ཁམས་ཀྱི་རྣམ་པར་གཞག་པ་གང་ཞེ་ན། </s>
  </p>
  <p id="354">
    <s id="354:1">གཟུགས་ཀྱི་ཕུང་པོ་གང་ཡིན་པ་དེ་ནི་ཁམས་བཅུ་སྟེ། </s>
  </p>
  <p id="355">
    <s id="355:1">མིག་གི་ཁམས་དང་། གཟུགས་ཀྱི་ཁམས་དང་།</s>
    <s id="355:2">རྣ་བའི་ཁམས་དང་། སྒྲའི་ཁམས་དང་།</s>
    <s id="355:3">སྣའི་ཁམས་དང་། དྲིའི་ཁམས་དང་།</s>
    <s id="355:4">ལྕེའི་ཁམས་དང་། རོའི་ཁམས་དང་།</s>
    <s id="355:5">ལུས་ཀྱི་ཁམས་དང་། རེག་བྱའི་ཁམས་དང་།</s>
    <s id="355:6">ཆོས་ཀྱི་ཁམས་ཀྱི་ཕྱོགས་གཅིག་ཀྱང་ཡིན་ནོ། །</s>
  </p>
  <p id="356">
    <s id="356:1">ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་གང་ཡིན་པ་དེ་ནི་ཆོས་ཀྱི་ཁམས་ཀྱི་ཕྱོགས་གཅིག་གོ། །</s>
  </p>
  <p id="357">
    <s id="357:1">རྣམ་པར་ཤེས་པའི་ཕུང་པོ་གང་ཡིན་པ་དེ་ནི་རྣམ་པར་ཤེས་པའི་ཁམས་བདུན་ཏེ། </s>
  </p>
  <p id="358">
    <s id="358:1">མིག་གི་རྣམ་པར་ཤེས་པའི་ཁམས་དང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་ཀྱི་རྣམ་པར་ཤེས་པའི་ཁམས་དང་ཡིད་ཀྱི་ཁམས་སོ། །</s>
  </p>
  <p id="359">
    <s id="359:1">ཁམས་རྣམས་ཀྱི་ནང་ནས་ཕུང་པོ་རྣམས་ཀྱིས་ཅི་ཞིག་མ་བསྡུས་ཤེ་ན། </s>
  </p>
  <p id="360">
    <s id="360:1">ཆོས་ཀྱི་ཁམས་ལ་ཡོད་པའི་འདུས་མ་བྱས་སོ། །</s>
  </p>
  <p id="361">
    <s id="361:1">དེ་ཡང་འདུས་མ་བྱས་ཀྱི་དངོས་པོ་བརྒྱད་དེ། </s>
  </p>
  <p id="362">
    <s id="362:1">ཆོས་དགེ་བ་རྣམས་ཀྱི་དེ་བཞིན་ཉིད་དང་།</s>
    <s id="362:2">དེ་བཞིན་དུ་ཆོས་མི་དགེ་བ་དང་།</s>
    <s id="362:3">ལུང་དུ་མ་བསྟན་པ་རྣམས་ཀྱི་དེ་བཞིན་ཉིད་དང་།</s>
    <s id="362:4">ནམ་མཁའ་དང་། སོ་སོར་བརྟགས་པ་མ་ཡིན་པས་འགོག་པ་དང་།</s>
    <s id="362:5">སོ་སོར་བརྟགས་པས་འགོག་པ་དང་།</s>
    <s id="362:6">མི་གཡོ་བ་དང་། འདུ་ཤེས་དང་ཚོར་བ་འགོག་པའོ། །</s>
  </p>
  <p id="363">
    <s id="363:1">ཆོས་དགེ་བ་རྣམས་ཀྱི་དེ་བཞིན་ཉིད་གང་ཞེ་ན། </s>
  </p>
  <p id="364">
    <s id="364:1">བདག་མེད་པ་རྣམ་པ་གཉིས་དང་།</s>
    <s id="364:2">སྟོང་པ་ཉིད་དང་། མཚན་མ་མེད་པ་དང་། ཡང་དག་པའི་མཐའ་དང་དོན་དམ་པ་སྟེ། ། ཆོས་ཀྱི་དབྱིངས་ཀྱང་དེ་ཡིན་ནོ། །</s>
  </p>
  <p id="365">
    <s id="365:1">ཅིའི་ཕྱིར་དེ་བཞིན་ཉིད་ལ་དེ་བཞིན་ཉིད་ཅེས་བྱ་ཞེ་ན། </s>
  </p>
  <p id="366">
    <s id="366:1">གཞན་དུ་མི་འགྱུར་བ་ཉིད་ཀྱི་ཕྱིར་རོ། །</s>
    <s id="366:2">ཅིའི་ཕྱིར་སྟོང་པ་ཉིད་ཅེས་བྱ་ཞེ་ན།</s>
  </p>
  <p id="367">
    <s id="367:1">ཀུན་ནས་ཉོན་མོངས་པ་མི་རྒྱུ་བའི་ཕྱིར་རོ། །</s>
    <s id="367:2">ཅིའི་ཕྱིར་མཚན་མ་མེད་པ་ཞེས་བྱ་ཞེ་ན།</s>
  </p>
  <p id="368">
    <s id="368:1">མཚན་མ་ཉེ་བར་ཞི་བའི་ཕྱིར་རོ། །</s>
    <s id="368:2">ཅིའི་ཕྱིར་ཡང་དག་པའི་མཐའ་ཞེས་བྱ་ཞེ་ན།</s>
  </p>
  <p id="369">
    <s id="369:1">ཕྱིན་ཅི་ལོག་མེད་པའི་དམིགས་པ་ཡིན་པའི་ཕྱིར་རོ། །</s>
    <s id="369:2">ཅིའི་ཕྱིར་དོན་དམ་པ་ཞེས་བྱ་ཞེ་ན།</s>
  </p>
  <p id="370">
    <s id="370:1">འཕགས་པའི་ཡེ་ཤེས་དམ་པའི་སྤྱོད་ཡུལ་ཡིན་པའི་ཕྱིར་རོ། །</s>
    <s id="370:2">ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེ་ན།</s>
  </p>
  <p id="371">
    <s id="371:1">ཉན་ཐོས་དང་རང་སངས་རྒྱས་དང་། སངས་རྒྱས་ཀྱི་ཆོས་ཐམས་ཅད་ཀྱི་རྒྱུ་ཡིན་པའི་ཕྱིར་རོ། །</s>
    <s id="371:2">ཆོས་དགེ་བ་རྣམས་ཀྱི་དེ་བཞིན་ཉིད་</s>
    <s id="371:3">ཇི་ལྟ་བ་བཞིན་དུ་ཆོས་མི་དགེ་བ་རྣམས་དང་། ལུང་དུ་མ་བསྟན་པ་རྣམས་ཀྱི་དེ་བཞིན་ཉིད་ཀྱང་དེ་བཞིན་དུ་བལྟ་བར་བྱའོ། །</s>
  </p>
  <p id="372">
    <s id="372:1">ནམ་མཁའ་གང་ཞེ་ན།</s>
    <s id="372:2">གཟུགས་མེད་ཅིང་</s>
    <s id="372:3">བྱེད་པ་ཐམས་ཅད་ཀྱི་གོ་འབྱེད་པའི་ཕྱིར་རོ། །</s>
    <s id="372:4">སོ་སོར་བརྟགས་པ་མ་ཡིན་པས་འགོག་པ་གང་ཞེ་ན།</s>
  </p>
  <p id="373">
    <s id="373:1">གང་འགོག་ལ་བྲལ་བ་མ་ཡིན་པའོ། །</s>
  </p>
  <p id="374">
    <s id="374:1">སོ་སོར་བརྟགས་པས་འགོག་པ་གང་ཞེ་ན།</s>
  </p>
  <p id="375">
    <s id="375:1">གང་འགོག་ལ་དེ་ནི་བྲལ་བའོ། །</s>
  </p>
  <p id="376">
    <s id="376:1">མི་གཡོ་བ་གང་ཞེ་ན།</s>
    <s id="376:2">དགེ་རྒྱས་ཀྱི་འདོད་ཆགས་དང་བྲལ་ལ་</s>
    <s id="376:3">གོང་མའི་འདོད་ཆགས་དང་མ་བྲལ་བའི་</s>
    <s id="376:4">བདེ་བ་དང་སྡུག་བསྔལ་འགོག་པའོ། །</s>
  </p>
  <p id="377">
    <s id="377:1">འདུ་ཤེས་དང་ཚོར་བ་འགོག་པ་གང་ཞེ་ན། </s>
  </p>
  <p id="378">
    <s id="378:1">ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ།</s>
    <s id="378:2">སྲིད་པའི་རྩེ་མོ་ལས་གྱེན་དུ་</s>
    <s id="378:3">བསྐྱོད་པ་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས།</s>
    <s id="378:4">སེམས་དང་སེམས་ལས་བྱུང་བའི་ཆོས་བརྟེན་པ་མ་ཡིན་པ་དང་།</s>
    <s id="378:5">བརྟན་པ་དེ་དག་ལས་ཀྱང་ཁ་ཅིག་འགོག་པའོ། །</s>
  </p>
  <p id="379">
    <s id="379:1">གཟུགས་རྣམ་པ་ལྔ་གང་ཡིན་པ་དང་།</s>
    <s id="379:2">ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་གང་ཡིན་པ་དང་།</s>
    <s id="379:3">འདུས་མ་བྱས་ཀྱི་དངོས་པོ་བརྒྱད་གང་དག་ཡིན་པ་དེ་དག་གཅིག་ཏུ་བསྡུས་ཏེ</s>
  </p>
  <p id="380">
    <s id="380:1">རྣམ་པ་བཅུ་དྲུག་གི་བདག་ཉིད་ནི་ཆོས་ཀྱི་ཁམས་སོ། །</s>
  </p>
  <p id="381">
    <s id="381:1">སྐྱེ་མཆེད་ཀྱི་རྣམ་པར་གཞག་པ་གང་ཞེ་ན།</s>
  </p>
  <p id="382">
    <s id="382:1">གཟུགས་ཅན་གྱི་ཁམས་བཅུ་པོ་གང་ཡིན་པ་དེ་དག་ཉིད་སྐྱེ་མཆེད་བཅུའོ། །</s>
  </p>
  <p id="383">
    <s id="383:1">རྣམ་པར་ཤེས་པའི་ཁམས་བདུན་གང་དག་ཡིན་པ་དེ་དག་ཡིད་ཀྱི་སྐྱེ་མཆེད་དོ། །</s>
  </p>
  <p id="384">
    <s id="384:1">ཆོས་ཀྱི་ཁམས་གང་ཡིན་པ་དེ་ཆོས་ཀྱི་སྐྱེ་མཆེད་དོ། །</s>
  </p>
  <p id="385">
    <s id="385:1">དེ་ཉིད་ཀྱི་ཕྱིར་ཕུང་པོ་དང་། ཁམས་དང་སྐྱེ་མཆེད་རྣམས་ནི་ཆོས་གསུམ་དུ་འགྱུར་ཏེ།</s>
  </p>
  <p id="386">
    <s id="386:1">གཟུགས་ཀྱི་ཕུང་པོ་དང་། ཆོས་ཀྱི་ཁམས་དང་། ཡིད་ཀྱི་སྐྱེ་མཆེད་དོ། །</s>
  </p>
  <p id="387">
    <s id="387:1">མིག་ཅེས་ཀྱང་བྱ།  མིག་གི་ཁམས་ཞེས་ཀྱང་བྱ་ན།</s>
    <s id="387:2">མིག་གང་ཡིན་པ་མིག་གི་ཁམས་ཀྱང་དེ་ཡིན་ནམ།</s>
    <s id="387:3">མིག་གི་ཁམས་གང་ཡིན་པ་མིག་ཀྱང་དེ་ཡིན་ནམ་ཞེ་ན།</s>
  </p>
  <p id="388">
    <s id="388:1">མིག་ཡིན་ལ་མིག་གི་ཁམས་མ་ཡིན་པ་ཡང་ཡོད་དེ། </s>
  </p>
  <p id="389">
    <s id="389:1">དགྲ་བཅོམ་པ་ཐ་མའི་མིག་གོ །</s>
  </p>
  <p id="390">
    <s id="390:1">མིག་གི་ཁམས་ཡིན་ལ་མིག་མ་ཡིན་པ་ཡང་ཡོད་དེ། </s>
  </p>
  <p id="391">
    <s id="391:1">སྒོ་ངའི་ནང་ན་འདུག་པ་དང་། ནུར་ནུར་པོར་གྱུར་པ་དང་། མེར་མེར་པོར་གྱུར་པ་དང་། ནར་ནར་པོར་གྱུར་པ་དང་།</s>
    <s id="391:2">མའི་མངལ་ན་གནས་པ་མིག་མ་དོད་པ་དང་། མིག་ཞར་བ་དང་།</s>
    <s id="391:3">གཟུགས་མེད་པར་སྐྱེས་པའི་སོ་སོའི་སྐྱེ་བོའི་མིག་གི་རྒྱུའོ། །</s>
  </p>
  <p id="392">
    <s id="392:1">མིག་ཀྱང་ཡིན་ལ་མིག་གི་ཁམས་ཀྱང་ཡིན་པའང་ཡོད་དེ། </s>
  </p>
  <p id="393">
    <s id="393:1">དེ་མ་ཡིན་པའི་གནས་སྐབས་གཞན་རྣམས་སོ། །</s>
  </p>
  <p id="394">
    <s id="394:1">མིག་ཀྱང་མ་ཡིན་ལ་མིག་གི་ཁམས་ཀྱང་མ་ཡིན་པའང་ཡོད་དེ།</s>
  </p>
  <p id="395">
    <s id="395:1">ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པ་དང་།</s>
    <s id="395:2">གཟུགས་མེད་པར་སྐྱེས་པའི་འཕགས་པའིའོ། །</s>
    <s id="395:3">མིག་དང་མིག་གི་ཁམས་</s>
    <s id="395:4">ཇི་ལྟ་བ་བཞིན་དུ། རྣ་བ་དང་། སྣ་དང་། ལྕེ་དང་། ལུས་དང་། ལུས་ཀྱི་ཁམས་ཀྱང་དེ་བཞིན་ཏེ།</s>
  </p>
  <p id="396">
    <s id="396:1">དེ་ཡང་ཅི་རིགས་སུ་སྦྱར་རོ། །</s>
    <s id="396:2">ཡིད་གང་ཡིན་པ་ཡིད་ཀྱི་ཁམས་ཀྱང་དེ་ཡིན་ནམ།</s>
    <s id="396:3">ཡིད་ཀྱི་ཁམས་གང་ཡིན་པ་ཡིད་ཀྱང་དེ་ཡིན་ནམ་ཞེ་ན།</s>
  </p>
  <p id="397">
    <s id="397:1">ཡིད་ཡིན་ལ་ཡིད་ཀྱི་ཁམས་མ་ཡིན་པ་ཡང་ཡོད་དེ། </s>
  </p>
  <p id="398">
    <s id="398:1">དགྲ་བཅོམ་པ་ཐ་མའི་ཡིད་དོ། །</s>
  </p>
  <p id="399">
    <s id="399:1">ཡིད་ཀྱི་ཁམས་ཡིན་ལ་ཡིད་མ་ཡིན་པའང་ཡོད་དེ།</s>
  </p>
  <p id="400">
    <s id="400:1">འགོག་པ་ལ་སྙོམས་པར་ཞུགས་པའི་ཡིད་ཀྱི་ཁམས་སོ། །</s>
  </p>
  <p id="401">
    <s id="401:1">ཡིད་ཀྱང་ཡིན་ལ་ཡིད་ཀྱི་ཁམས་ཀྱང་ཡིན་པའང་ཡོད་དེ། </s>
  </p>
  <p id="402">
    <s id="402:1">དེ་མ་ཡིན་པའི་གནས་སྐབས་གཞན་རྣམས་སོ། །</s>
  </p>
  <p id="403">
    <s id="403:1">ཡིད་ཀྱང་མ་ཡིན་ལ་ཡིད་ཀྱི་ཁམས་ཀྱང་མ་ཡིན་པའང་ཡོད་དེ། </s>
  </p>
  <p id="404">
    <s id="404:1">ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདས་པའིའོ། །</s>
    <s id="404:2">གང་དུ་བྱུང་ཞིང་སྐྱེས་པར་གྱུར་པ་</s>
    <s id="404:3">དེའི་ས་པ་ཉིད་ཀྱི་མིག་གིས་དེའི་ས་པའི་གཟུགས་རྣམས་མཐོང་ངམ་ཞེ་ན།</s>
  </p>
  <p id="405">
    <s id="405:1">དེའི་ས་པའི་མིག་གིས་དེའི་ས་པའི་གཟུགས་རྣམས་མཐོང་བའང་ཡོད། </s>
  </p>
  <p id="406">
    <s id="406:1">གཞན་གྱི་ས་པས་མཐོང་བའང་ཡོད་དེ།</s>
  </p>
  <p id="407">
    <s id="407:1">འདོད་པའི་ཁམས་སུ་བྱུང་ཞིང་སྐྱེས་པར་གྱུར་པ་</s>
    <s id="407:2">འདོད་པ་ན་སྤྱོད་པའི་མིག་གིས་འདོད་པ་ན་སྤྱོད་པའི་གཟུགས་རྣམས་མཐོང་བ་དང་།</s>
    <s id="407:3">གཟུགས་ན་སྤྱོད་པ་ས་གོང་མ་པས་ས་འོག་མ་པ་རྣམས་མཐོང་བའོ། །</s>
  </p>
  <p id="408">
    <s id="408:1">མིག་གིས་གཟུགས་རྣམས་མཐོང་བ་</s>
    <s id="408:2">ཇི་ལྟ་བ་བཞིན་དུ། རྣ་བས་སྒྲ་ཡང་དེ་བཞིན་ནོ། །</s>
  </p>
  <p id="409">
    <s id="409:1">འདོད་པའི་ཁམས་སུ་བྱུང་ཞིང་སྐྱེས་པར་གྱུར་པ་</s>
    <s id="409:2">ཇི་ལྟ་བ་བཞིན་དུ། གཟུགས་ཀྱི་ཁམས་སུ་སྐྱེས་པར་གྱུར་པའང་དེ་བཞིན་ནོ། །</s>
  </p>
  <p id="410">
    <s id="410:1">འདོད་པའི་ཁམས་སུ་སྐྱེས་པ་</s>
    <s id="410:2">འདོད་པ་ན་སྤྱོད་པའི་སྣ་དང་ལྕེ་དང་། ལུས་ཀྱིས་</s>
    <s id="410:3">འདོད་པ་ན་སྤྱོད་པ་ཉིད་ཀྱི་དྲི་རྣམས་སྣོམ་མོ། ། རོ་རྣམས་མྱང་ངོ་། ། རེག་བྱ་རྣམས་རེག་གོ། །</s>
  </p>
  <p id="411">
    <s id="411:1">གཟུགས་ཀྱི་ཁམས་སུ་སྐྱེས་པར་གྱུར་པ་</s>
    <s id="411:2">གཟུགས་ན་སྤྱོད་པའི་ལུས་ཀྱིས།</s>
    <s id="411:3">རང་གི་ས་པ་ཉིད་ཀྱི་རེག་བྱ་རྣམས་ལ་རེག་གོ། །</s>
  </p>
  <p id="412">
    <s id="412:1">དེ་ན་དྲི་དང་རོ་ནི་རང་བཞིན་གྱིས་མེད་དེ། </s>
  </p>
  <p id="413">
    <s id="413:1">ཁམ་གྱི་ཟས་ཀྱི་འདོད་ཆགས་དང་བྲལ་བའི་ཕྱིར་རོ། །</s>
    <s id="413:2">དེའི་ཕྱིར་སྣའི་རྣམ་པར་ཤེས་པ་དང་། ལྕེའི་རྣམ་པར་ཤེས་པ་ཡང་མེད་དོ། །</s>
  </p>
  <p id="414">
    <s id="414:1">འདོད་པའི་ཁམས་སུ་སྐྱེས་པར་གྱུར་པ་</s>
    <s id="414:2">འདོད་པ་ན་སྤྱོད་པའི་ཡིད་ཀྱིས། ཁམས་གསུམ་པ་ན་སྤྱོད་པ་རྣམས་དང་། ཟག་པ་མེད་པའི་ཆོས་རྣམས་ཀྱང་ཤེས་སོ། །</s>
    <s id="414:3">འདོད་པའི་ཁམས་སུ་སྐྱེས་པར་གྱུར་པ་</s>
    <s id="414:4">ཇི་ལྟ་བ་བཞིན་དུ། གཟུགས་ཀྱི་ཁམས་སུ་སྐྱེས་པར་གྱུར་པ་ཡང་དེ་བཞིན་ནོ། །</s>
  </p>
  <p id="415">
    <s id="415:1">གཟུགས་མེད་པའི་ཁམས་སུ་བྱུང་ཞིང་སྐྱེས་པར་གྱུར་པ་ནི།</s>
    <s id="415:2">གཟུགས་མེད་པ་ན་སྤྱོད་པའི་ཡིད་ཀྱིས།</s>
    <s id="415:3">གཟུགས་མེད་པ་ན་སྤྱོད་པ་རང་གི་ས་པ་རྣམས་དང་། ཟག་པ་མེད་པའི་ཆོས་རྣམས་ཀྱང་ཤེས་སོ། །</s>
  </p>
  <p id="416">
    <s id="416:1">ཟག་པ་མེད་པའི་ཡིད་ཀྱིས་ནི། ཁམས་གསུམ་པ་ན་སྤྱོད་པ་རྣམས་དང་། ཟག་པ་མེད་པའི་ཆོས་རྣམས་ཀྱང་ཤེས་སོ། །</s>
  </p>
  <p id="417">
    <s id="417:1">ཅིའི་ཕྱིར་ཕུང་པོ་རྣམས་{གོ་རིམས་སུ་,གོ་རིམ་དུ་}བླགས་ཤེ་ན། </s>
  </p>
  <p id="418">
    <s id="418:1">རྣམ་པར་ཤེས་པའི་གནས་ཉིད་ཀྱི་ཕྱིར་ཏེ། </s>
  </p>
  <p id="419">
    <s id="419:1">རྣམ་པར་ཤེས་པའི་གནས་བཞི་དང་རྣམ་པར་ཤེས་པའོ། །</s>
  </p>
  <p id="420">
    <s id="420:1">ཡང་སྔ་མ་ནི་ཕྱི་མའི་རྟེན་ཡིན་པའི་ཕྱིར་ཏེ།</s>
  </p>
  <p id="421">
    <s id="421:1">གཟུགས་ཇི་ལྟ་བ་དེ་བཞིན་དུ་མྱོང་ངོ་། །</s>
  </p>
  <p id="422">
    <s id="422:1">ཇི་ལྟར་ཚོར་བར་བྱེད་པ་དེ་བཞིན་དུ་འདུ་ཤེས་སུ་བྱེད་དོ། །</s>
  </p>
  <p id="423">
    <s id="423:1">ཇི་ལྟར་འདུ་ཤེས་སུ་བྱེད་པ་དེ་བཞིན་དུ་སེམས་པར་བྱེད་དོ། །</s>
  </p>
  <p id="424">
    <s id="424:1">ཇི་ལྟར་སེམས་པར་བྱེད་པ་དེ་བཞིན་དུ་རྣམ་པར་ཤེས་པར་བྱེད་དེ། </s>
  </p>
  <p id="425">
    <s id="425:1">དེ་དང་དེར་ཉེ་བར་འགྲོ་བར་འགྱུར་རོ། །</s>
    <s id="425:2">ཡང་ཀུན་ནས་ཉོན་མོངས་པ་དང་། རྣམ་པར་བྱང་བ་ཉིད་ཀྱི་ཕྱིར་ཏེ།</s>
  </p>
  <p id="426">
    <s id="426:1">གང་དུ་ཀུན་ནས་ཉོན་མོངས་པ་དང་། རྣམ་པར་བྱང་བ་དང་།</s>
    <s id="426:2">མྱོང་བ་དང་། མཚན་མར་འཛིན་པ་དང་། མངོན་པར་འདུ་བྱེད་པ་གང་གིས་ཀུན་ནས་ཉོན་མོངས་པ་དང་། རྣམ་པར་བྱང་བ་དང་།</s>
    <s id="426:3">གང་ཀུན་ནས་ཉོན་མོངས་པ་དང་། རྣམ་པར་བྱང་བ་སྟེ།</s>
  </p>
  <p id="427">
    <s id="427:1">ཕུང་པོ་རྣམས་ཀྱི་{གོ་རིམས་,གོ་རིམ་}བསྟན་པ་ནི་དེ་ལྟའོ། །</s>
    <s id="427:2">ཅིའི་ཕྱིར་ཁམས་རྣམས་{གོ་རིམས་སུ་,གོ་རིམ་དུ་}བླགས་ཤེ་ན།</s>
  </p>
  <p id="428">
    <s id="428:1">འཇིག་རྟེན་གྱི་ཐ་སྙད་དང་མཐུན་པའི་ཕྱིར་རོ། །</s>
    <s id="428:2">འཇིག་རྟེན་གྱི་ཐ་སྙད་དང་མཐུན་པ་གང་ཞེ་ན།</s>
  </p>
  <p id="429">
    <s id="429:1">དེ་ལ་ཐོག་མ་ཁོ་ནར་ཕན་ཚུན་དུ་བལྟའོ། །</s>
    <s id="429:2">བལྟ་བ་ལ་བརྟེན་ནས་ཀུན་ཏུ་སྨྲའོ། །</s>
  </p>
  <p id="430">
    <s id="430:1">དེའི་འོག་ཏུ་ཁྲུས་དང་བྱུག་པ་དང་ཕྲེང་བ་ལོངས་སྤྱོད་དུ་བྱེད་དོ། །</s>
  </p>
  <p id="431">
    <s id="431:1">དེའི་འོག་ཏུ་བཟའ་བ་དང་བཏུང་བ་ཡོངས་སུ་སྤྱོད་དོ། །</s>
  </p>
  <p id="432">
    <s id="432:1">དེའི་འོག་ཏུ་མལ་དང་གདིང་བ་དང་། བུད་མེད་ལ་ཡོངས་སུ་སྤྱོད་དོ། །</s>
  </p>
  <p id="433">
    <s id="433:1">ཐམས་ཅད་དུ་རྣམ་པར་རྟོག་པ་ཅན་ཡིད་ཀྱི་ཁམས་སོ། །</s>
  </p>
  <p id="434">
    <s id="434:1">ནང་གི་ཁམས་རྣམས་རྒྱུར་བྱས་ནས་ཕྱིའི་ཁམས་རྣམས་{གོ་རིམས་སུ་,གོ་རིམ་དུ་}བླགས་སོ། །</s>
  </p>
  <p id="435">
    <s id="435:1">དེའི་འོག་ཏུ་རྣམ་པར་ཤེས་པའི་ཁམས་རྣམས་སོ། །</s>
  </p>
  <p id="436">
    <s id="436:1">ཁམས་རྣམས་ཀྱི་{གོ་རིམས་,གོ་རིམ་}</s>
    <s id="436:2">ཇི་ལྟ་བ་བཞིན་དུ་སྐྱེ་མཆེད་རྣམས་ཀྱིའང་དེ་བཞིན་ནོ། །</s>
  </p>
  <p id="437">
    <s id="437:1">ཕུང་པོའི་དོན་གང་ཞེ་ན། </s>
  </p>
  <p id="438">
    <s id="438:1">གཟུགས་གང་ཡིན་པ་ཅི་ཡང་རུང་སྟེ། </s>
  </p>
  <p id="439">
    <s id="439:1">འདས་པའམ། མ་འོངས་པའམ། ད་ལྟར་བྱུང་བའམ།</s>
    <s id="439:2">ནང་གིའམ། ཕྱིའི་འམ།</s>
    <s id="439:3">རགས་པའམ། ཕྲ་བའམ།</s>
    <s id="439:4">ངན་པའམ། གྱ་ནོམ་པའམ།</s>
    <s id="439:5">རྒྱང་རིང་བ་གང་ཡིན་པའམ། ཐག་ཉེ་བ་གང་ཡིན་པ་</s>
    <s id="439:6">དེ་ཐམས་ཅད་གཅིག་ཏུ་བསྡུས་ཏེ་</s>
  </p>
  <p id="440">
    <s id="440:1">སྤུངས་པའི་ཕྱིར་གཟུགས་ཀྱི་ཕུང་པོ་ཞེས་བྱའོ། །</s>
  </p>
  <p id="441">
    <s id="441:1">རྣམ་པར་ཤེས་པའི་ཕུང་པོའི་བར་དུའང་དེ་བཞིན་ཏེ། </s>
  </p>
  <p id="442">
    <s id="442:1">ནོར་གྱི་ཕུང་པོ་བཞིན་ནོ། །</s>
  </p>
  <p id="443">
    <s id="443:1">ཡང་སྡུག་བསྔལ་ཤིན་ཏུ་རྒྱས་པའི་མཚན་ཉིད་ཁོ་ནའི་ཕྱིར་ཏེ། </s>
  </p>
  <p id="444">
    <s id="444:1">ཇི་སྐད་དུ་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཞིག་འབྱུང་བར་འགྱུར་རོ། །ཞེས་གསུངས་པ་ལྟ་བུ་སྟེ།</s>
  </p>
  <p id="445">
    <s id="445:1">ཤིང་གི་ཕུང་པོ་བཞིན་ནོ། །</s>
  </p>
  <p id="446">
    <s id="446:1">ཡང་ཀུན་ནས་ཉོན་མོངས་པའི་ཁུར་ཁྱེར་བ་ཉིད་ཀྱི་ཕྱིར་ཏེ། </s>
  </p>
  <p id="447">
    <s id="447:1">ཕྲག་ཁུར་ཁྱེར་བ་བཞིན་ནོ། །</s>
  </p>
  <p id="448">
    <s id="448:1">ཁམས་ཀྱི་དོན་གང་ཞེ་ན། </s>
  </p>
  <p id="449">
    <s id="449:1">ཆོས་ཐམས་ཅད་ཀྱི་ས་བོན་གྱི་དོན་ཏོ། །</s>
  </p>
  <p id="450">
    <s id="450:1">ཡང་རང་གི་མཚན་ཉིད་འཛིན་པའི་དོན་ཏོ། །</s>
  </p>
  <p id="451">
    <s id="451:1">ཡང་འབྲས་བུ་དང་རྒྱུའི་དངོས་པོ་འཛིན་པའི་དོན་ཏོ། །</s>
  </p>
  <p id="452">
    <s id="452:1">ཡང་ཆོས་ཀྱི་རྣམ་པ་ཐམས་ཅད་བསྡུས་ནས་འཛིན་པའི་དོན་ཏོ། །</s>
  </p>
  <p id="453">
    <s id="453:1">སྐྱེ་མཆེད་ཀྱི་དོན་གང་ཞེ་ན། </s>
  </p>
  <p id="454">
    <s id="454:1">རྣམ་པར་ཤེས་པའི་སྐྱེ་བའི་སྒོའི་དོན་ཏོ། །</s>
  </p>
  <p id="455">
    <s id="455:1">གཟུགས་ནི་དབུ་བ་རྡོས་པ་ལྟ་བུའོ། །</s>
  </p>
  <p id="456">
    <s id="456:1">ཚོར་བ་ནི་ཆུའི་ཆུ་བུར་ལྟ་བུའོ། །</s>
  </p>
  <p id="457">
    <s id="457:1">འདུ་ཤེས་ནི་སྨིག་རྒྱུ་ལྟ་བུའོ། །</s>
  </p>
  <p id="458">
    <s id="458:1">འདུ་བྱེད་རྣམས་ནི་ཆུ་ཤིང་གི་ཕུང་པོ་ལྟ་བུའོ། །</s>
  </p>
  <p id="459">
    <s id="459:1">རྣམ་པར་ཤེས་པ་ནི་སྒྱུ་མ་ལྟ་བུའོ་</s>
    <s id="459:2">ཞེས་གང་གསུངས་པ་དེ་ལ།</s>
    <s id="459:3">ཅིའི་ཕྱིར་གཟུགས་དབུ་བ་རྡོས་པ་ལྟ་བུའོ་ཞེས་བྱ་བ་ནས། རྣམ་པར་ཤེས་པ་སྒྱུ་མ་ལྟ་བུའོ་ཞེས་བྱ་བའི་བར་དུ་ཞེ་ན།</s>
  </p>
  <p id="460">
    <s id="460:1">བདག་མེད་པ་ཉིད་དང་། གཙང་བ་མེད་པ་ཉིད་དང་། རོ་བྲོ་བ་ཆུང་བ་ཉིད་དང་། མི་བརྟན་ཞིང་སྙིང་པོ་མེད་པ་ཉིད་ཀྱི་ཕྱིར་རོ། །</s>
    <s id="460:2">ཕུང་པོ་དང་ཁམས་དང་སྐྱེ་མཆེད་རྣམས་ཀྱི་རབ་ཏུ་དབྱེ་བ་གང་ཞེ་ན།</s>
  </p>
  <p id="461">
    <s id="461:1">སྡོམ་དུ་ན། རྫས་ཡོད་ཤེས་བྱ་གཟུགས་ཅན་སོགས། །</s>
    <s id="461:2">ཟག་བཅས་བྱུང་ལ་སོགས་པ་དང་། །</s>
    <s id="461:3">འདས་དང་རྐྱེན་ལ་སོགས་པ་རྣམས། །</s>
    <s id="461:4">ཇི་ལྟར་དུ་ཞིག་ཅི་ཡི་ཕྱིར། །</s>
    <s id="461:5">ཕུང་པོ་དང་ཁམས་དང་སྐྱེ་མཆེད་རྣམས། ཇི་ལྟར་ན་རྫས་སུ་ཡོད་པ་ཡིན།</s>
    <s id="461:6">རྫས་སུ་ཡོད་པ་རྣམས་ནི་དུ་ཞིག །</s>
    <s id="461:7">ཅིའི་ཕྱིར་རྫས་སུ་ཡོད་པར་བརྟག་ཅེ་ན</s>
  </p>
  <p id="462">
    <s id="462:1">དབང་པོའི་སྤྱོད་ཡུལ་བརྗོད་པ་དང་། དེ་ལས་གཞན་པ་ལ་མི་ལྟོས་པ་ནི་རྫས་སུ་ཡོད་པའོ། །</s>
  </p>
  <p id="463">
    <s id="463:1">ཐམས་ཅད་ཀྱང་རྫས་སུ་ཡོད་པའོ། །</s>
  </p>
  <p id="464">
    <s id="464:1">བདག་ལ་རྫས་སུ་མངོན་པར་ཞེན་པ་སྤང་བའི་ཕྱིར་</s>
    <s id="464:2">རྫས་སུ་ཡོད་པར་བརྟག་གོ། །</s>
  </p>
  <p id="465">
    <s id="465:1">ཇི་ལྟར་ན་བཏགས་པའི་ཡོད་པ་ཡིན། </s>
  </p>
  <p id="466">
    <s id="466:1">བཏགས་པའི་ཡོད་པ་རྣམས་ནི་དུ་ཞིག །</s>
    <s id="466:2">ཅིའི་ཕྱིར་བཏགས་པའི་ཡོད་པར་བརྟག་ཅེ་ན།</s>
  </p>
  <p id="467">
    <s id="467:1">དབང་པོའི་སྤྱོད་ཡུལ་བརྗོད་པ་དང་། དེ་ལས་གཞན་པ་ལ་ལྟོས་པ་དང་བཅས་པ་ནི་</s>
    <s id="467:2">བཏགས་པའི་ཡོད་པའོ། །</s>
  </p>
  <p id="468">
    <s id="468:1">ཐམས་ཅད་ཀྱང་བཏགས་པའི་ཡོད་པའོ། །</s>
  </p>
  <p id="469">
    <s id="469:1">བདག་ལ་བཏགས་པར་མངོན་པར་ཞེན་པ་སྤང་བའི་ཕྱིར་</s>
    <s id="469:2">བཏགས་པའི་ཡོད་པར་བརྟག་གོ། །</s>
  </p>
  <p id="470">
    <s id="470:1">ཇི་ལྟར་ན་ཀུན་རྫོབ་ཏུ་ཡོད་པ་ཡིན།</s>
    <s id="470:2">ཀུན་རྫོབ་ཏུ་ཡོད་པ་རྣམས་ནི་དུ་ཞིག །</s>
    <s id="470:3">ཅིའི་ཕྱིར་ཀུན་རྫོབ་ཏུ་ཡོད་པར་བརྟག་ཅེ་ན།</s>
  </p>
  <p id="471">
    <s id="471:1">ཀུན་ནས་ཉོན་མོངས་པར་འགྱུར་བའི་དམིགས་པ་ནི་</s>
    <s id="471:2">ཀུན་རྫོབ་ཏུ་ཡོད་པའོ། །</s>
  </p>
  <p id="472">
    <s id="472:1">ཐམས་ཅད་ཀྱང་ཀུན་རྫོབ་ཏུ་ཡོད་པའོ། །</s>
  </p>
  <p id="473">
    <s id="473:1">བདག་ལ་ཀུན་ནས་ཉོན་མོངས་པའི་རྒྱུར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="473:2">ཇི་ལྟར་ན་དོན་དམ་པར་ཡོད་པ་ཡིན།</s>
    <s id="473:3">དོན་དམ་པར་ཡོད་པ་རྣམས་ནི་དུ་ཞིག །</s>
    <s id="473:4">ཅིའི་ཕྱིར་དོན་དམ་པར་ཡོད་པར་བརྟག་ཅེ་ན</s>
  </p>
  <p id="474">
    <s id="474:1">རྣམ་པར་དག་པར་འགྱུར་བའི་དམིགས་པ་ནི་</s>
    <s id="474:2">དོན་དམ་པར་ཡོད་པའོ། །</s>
  </p>
  <p id="475">
    <s id="475:1">ཐམས་ཅད་ཀྱང་དོན་དམ་པར་ཡོད་པའོ། །</s>
  </p>
  <p id="476">
    <s id="476:1">བདག་ལ་རྣམ་པར་དག་པའི་རྒྱུར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="476:2">ཇི་ལྟར་ན་ཤེས་པར་བྱ་བ་ཡིན།</s>
  </p>
  <p id="477">
    <s id="477:1">ཤེས་པར་བྱ་བ་རྣམས་ནི་དུ་ཞིག །</s>
    <s id="477:2">ཅིའི་ཕྱིར་ཤེས་པར་བྱ་བར་བརྟག་ཅེ་ན།</s>
  </p>
  <p id="478">
    <s id="478:1">ཤེས་པར་བྱ་བ་ནི་རྣམ་པ་ལྔ་སྟེ། </s>
  </p>
  <p id="479">
    <s id="479:1">གཟུགས་དང་། སེམས་དང་། སེམས་ལས་བྱུང་བའི་ཆོས་རྣམས་དང་།</s>
    <s id="479:2">སེམས་དང་ལྡན་པ་མ་ཡིན་པའི་འདུ་བྱེད་རྣམས་དང་། འདུས་མ་བྱས་རྣམས་ཏེ།</s>
  </p>
  <p id="480">
    <s id="480:1">གང་དུ་ཀུན་ནས་ཉོན་མོངས་པ་དང་། རྣམ་པར་བྱང་བ་དང་།</s>
    <s id="480:2">གང་ཀུན་ནས་ཉོན་མོངས་པ་དང་། རྣམ་པར་བྱང་བ་དང་།</s>
    <s id="480:3">གང་གིས་ཀུན་ནས་ཉོན་མོངས་པ་དང་། རྣམ་པར་བྱང་བ་དང་།</s>
    <s id="480:4">དེའི་གནས་སྐབས་གང་ཡིན་པ་དང་། རྣམ་པར་བྱང་བ་གང་ཡིན་པ་</s>
    <s id="480:5">དེའི་དབང་དུ་བྱས་ནས་ཐམས་ཅད་ཀྱང་ཤེས་པར་བྱ་བ་དག་གོ། །</s>
  </p>
  <p id="481">
    <s id="481:1">དེ་ལ་གཟུགས་ནི་གཟུགས་ཀྱི་ཕུང་པོ་སྟེ། </s>
  </p>
  <p id="482">
    <s id="482:1">གཟུགས་ཅན་གྱི་ཁམས་བཅུ་དང་། སྐྱེ་མཆེད་བཅུ་དང་། ཆོས་ཀྱི་ཁམས་དང་། སྐྱེ་མཆེད་པའི་གཟུགས་སོ། །</s>
  </p>
  <p id="483">
    <s id="483:1">སེམས་ནི་རྣམ་པར་ཤེས་པའི་ཕུང་པོ་སྟེ། </s>
  </p>
  <p id="484">
    <s id="484:1">རྣམ་པར་ཤེས་པའི་ཁམས་བདུན་དང་། ཡིད་ཀྱི་སྐྱེ་མཆེད་དོ། །</s>
  </p>
  <p id="485">
    <s id="485:1">སེམས་ལས་བྱུང་བའི་ཆོས་རྣམས་ནི།</s>
    <s id="485:2">ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། མཚུངས་པར་ལྡན་པའི་འདུ་བྱེད་ཀྱི་ཕུང་པོ་དང་།</s>
    <s id="485:3">ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ཀྱང་ཡིན་ནོ། །</s>
  </p>
  <p id="486">
    <s id="486:1">ལྡན་པ་མ་ཡིན་པ་ནི་</s>
    <s id="486:2">ལྡན་པ་མ་ཡིན་པའི་འདུ་བྱེད་ཀྱི་ཕུང་པོ་དང་། ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་ཀྱང་ཡིན་ནོ། །</s>
  </p>
  <p id="487">
    <s id="487:1">འདུས་མ་བྱས་ནི་ཆོས་ཀྱི་ཁམས་དང་སྐྱེ་མཆེད་ཀྱི་ཕྱོགས་གཅིག་གོ། །</s>
  </p>
  <p id="488">
    <s id="488:1">ཡང་ཤེས་བྱའི་ཆོས་རྣམས་ནི།</s>
    <s id="488:2">མོས་པའི་ཤེས་པའི་སྤྱོད་ཡུལ་དང་།</s>
    <s id="488:3">རིགས་པའི་ཤེས་པའི་སྤྱོད་ཡུལ་དང་།</s>
    <s id="488:4">རྣམ་པར་འཕྲོ་བ་མེད་པའི་ཤེས་པའི་སྤྱོད་ཡུལ་དང་།</s>
    <s id="488:5">སོ་སོ་རང་གིས་ཤེས་པའི་སྤྱོད་ཡུལ་དང་།</s>
    <s id="488:6">གཞན་གྱི་བདག་ཉིད་ཤེས་པའི་སྤྱོད་ཡུལ་དང་།</s>
    <s id="488:7">འོག་མ་ཤེས་པའི་སྤྱོད་ཡུལ་དང་།</s>
    <s id="488:8">གོང་མ་ཤེས་པའི་སྤྱོད་ཡུལ་དང་།</s>
    <s id="488:9">རྣམ་པར་སུན་འབྱིན་པའི་ཤེས་པའི་སྤྱོད་ཡུལ་དང་།</s>
    <s id="488:10">ཀུན་ནས་མི་ལྡང་བ་ཤེས་པའི་སྤྱོད་ཡུལ་དང་།</s>
    <s id="488:11">མི་སྐྱེ་བ་ཤེས་པའི་སྤྱོད་ཡུལ་དང་།</s>
    <s id="488:12">ཤེས་པ་ཤེས་པའི་སྤྱོད་ཡུལ་དང་།</s>
    <s id="488:13">མཐར་ཐུག་པ་ཤེས་པའི་སྤྱོད་ཡུལ་དང་།</s>
    <s id="488:14">དོན་ཆེན་པོ་ཤེས་པའི་སྤྱོད་ཡུལ་གྱི་ཕྱིར་ཡང་ངོ་། །</s>
  </p>
  <p id="489">
    <s id="489:1">བདག་ལ་ཤེས་པ་པོ་དང་།</s>
    <s id="489:2">མཐོང་བ་པོར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="489:3">ཇི་ལྟར་ན་རྣམ་པར་ཤེས་པར་བྱ་བ་ཡིན།</s>
  </p>
  <p id="490">
    <s id="490:1">རྣམ་པར་ཤེས་པར་བྱ་བ་རྣམས་ནི་དུ་ཞིག །</s>
    <s id="490:2">ཅིའི་ཕྱིར་རྣམ་པར་ཤེས་པར་བྱ་བར་བརྟག་ཅེ་ན།</s>
  </p>
  <p id="491">
    <s id="491:1">རྣམ་པར་མི་རྟོག་པ་དང་། རྣམ་པར་རྟོག་པ་དང་།</s>
    <s id="491:2">རྒྱུ་དང་། འཇུག་པ་དང་། རྒྱུ་མཚན་དང་། རྒྱུ་མཚན་ལས་བྱུང་བ་དང་།</s>
    <s id="491:3">མི་མཐུན་པ་དང་། གཉེན་པོ་དང་།</s>
    <s id="491:4">ཕྲ་བའི་རབ་ཏུ་དབྱེ་བས་ཀྱང་རྣམ་པར་ཤེས་པར་བྱ་བར་བལྟའོ། །</s>
  </p>
  <p id="492">
    <s id="492:1">ཐམས་ཅད་ཀྱང་རྣམ་པར་ཤེས་པར་བྱ་བ་དག་གོ། །</s>
  </p>
  <p id="493">
    <s id="493:1">བདག་ལ་མཐོང་བ་པོ་ལ་སོགས་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="493:2">ཇི་ལྟར་ན་མངོན་པར་ཤེས་པར་བྱ་བ་ཡིན།</s>
  </p>
  <p id="494">
    <s id="494:1">མངོན་པར་ཤེས་པར་བྱ་བ་རྣམས་ནི་དུ་ཞིག །</s>
    <s id="494:2">ཅིའི་ཕྱིར་མངོན་པར་ཤེས་པར་བྱ་བར་བརྟག་ཅེ་ན།</s>
  </p>
  <p id="495">
    <s id="495:1">ཀུན་ཏུ་འགྲོ་བ་དང་། རྗེས་སུ་ཐོས་པ་དང་།</s>
    <s id="495:2">སྤྱོད་པ་ལ་འཇུག་པ་དང་། འོང་བ་དང་། འགྲོ་བ་དང་།</s>
    <s id="495:3">ངེས་པར་འབྱུང་བའི་ཕྱིར་ཡང་ངོ་། །</s>
  </p>
  <p id="496">
    <s id="496:1">ཐམས་ཅད་ཀྱང་མངོན་པར་ཤེས་པར་བྱ་བ་དག་གོ། ། </s>
  </p>
  <p id="497">
    <s id="497:1">བདག་ལ་མཐུ་དང་བཅས་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="497:2">ཇི་ལྟར་ན་གཟུགས་ཅན་ཡིན།</s>
  </p>
  <p id="498">
    <s id="498:1">གཟུགས་ཅན་རྣམས་ནི་དུ་ཞིག །</s>
    <s id="498:2">ཅིའི་ཕྱིར་གཟུགས་ཅན་དུ་བརྟག་ཅེ་ན།</s>
  </p>
  <p id="499">
    <s id="499:1">གཟུགས་དེའི་བདག་ཉིད་དང་། འབྱུང་བ་རྟེན་དུ་གྱུར་པ་དང་། དགའ་བའི་ཀུན་འབྱུང་བ་དང་།</s>
    <s id="499:2">ཕྱོགས་དང་བཅས་པ་དང་། ཡུལ་ལ་ཁྱབ་པ་དང་།</s>
    <s id="499:3">ཡུལ་ཉེ་བར་བསྟན་དུ་རུང་བ་དང་། ཡུལ་སྤྱོད་ཡུལ་དུ་འགྱུར་བ་དང་།</s>
    <s id="499:4">གཉིས་སྤྱོད་ཡུལ་དུ་མཚུངས་པ་དང་། འབྲེལ་པ་དང་། རྗེས་སུ་འབྲེལ་པ་དང་།</s>
    <s id="499:5">རབ་ཏུ་རྟོག་པ་དང་། གནོད་པར་བྱ་བ་ཡིན་པ་དང་།</s>
    <s id="499:6">གོ་བར་བྱེད་པ་དང་། བསགས་པ་རྣམ་པར་གཞག་པ་དང་།</s>
    <s id="499:7">ཕྱི་རོལ་དུ་བལྟས་པ་དང་། ནང་དུ་བལྟས་པ་དང་།</s>
    <s id="499:8">རྒྱུན་རིང་བ་དང་། དུས་ཡོངས་སུ་ཆད་པ་དང་། དེའི་དུས་དང་།</s>
    <s id="499:9">ངེས་པར་བསྟན་པའི་ཕྱིར་ཡང་གཟུགས་ཅན་དུ་བལྟའོ། །</s>
  </p>
  <p id="500">
    <s id="500:1">ཐམས་ཅད་ཀྱང་གཟུགས་ཅན་དག་གོ། །</s>
  </p>
  <p id="501">
    <s id="501:1">ཡང་ན་ཅི་རིགས་སུ་སྦྱར་རོ། །</s>
    <s id="501:2">བདག་ལ་གཟུགས་ཅན་དུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="501:3">ཇི་ལྟར་ན་གཟུགས་ཅན་མ་ཡིན།</s>
  </p>
  <p id="502">
    <s id="502:1">གཟུགས་ཅན་མ་ཡིན་པ་རྣམས་ནི་དུ་ཞིག །</s>
    <s id="502:2">ཅིའི་ཕྱིར་གཟུགས་ཅན་མ་ཡིན་པར་བརྟག་ཅེ་ན།</s>
  </p>
  <p id="503">
    <s id="503:1">གཟུགས་ཅན་ལས་བཟློག་པ་ནི་གཟུགས་ཅན་མ་ཡིན་པ་དག་གོ། །</s>
  </p>
  <p id="504">
    <s id="504:1">ཐམས་ཅད་ཀྱང་གཟུགས་ཅན་མ་ཡིན་པ་དག་གོ། །</s>
  </p>
  <p id="505">
    <s id="505:1">ཡང་ན་ཅི་རིགས་སུ་སྦྱར་རོ། །</s>
    <s id="505:2">བདག་ལ་གཟུགས་ཅན་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="505:3">ཇི་ལྟར་ན་བསྟན་དུ་ཡོད་པ་ཡིན།</s>
  </p>
  <p id="506">
    <s id="506:1">བསྟན་དུ་ཡོད་པ་རྣམས་ནི་དུ་ཞིག །</s>
    <s id="506:2">ཅིའི་ཕྱིར་བསྟན་དུ་ཡོད་པར་བརྟག་ཅེ་ན།</s>
  </p>
  <p id="507">
    <s id="507:1">མིག་གི་ཡུལ་ནི་བསྟན་དུ་ཡོད་པའོ། །</s>
  </p>
  <p id="508">
    <s id="508:1">ལྷག་མའི་རབ་ཏུ་དབྱེ་བ་ནི་གཟུགས་ཅན་བཞིན་ནོ། །</s>
  </p>
  <p id="509">
    <s id="509:1">ཐམས་ཅད་ཀྱང་བསྟན་དུ་ཡོད་པ་དག་གོ། །</s>
  </p>
  <p id="510">
    <s id="510:1">ཡང་ན་ཅི་རིགས་སུ་སྦྱར་རོ། །</s>
    <s id="510:2">བདག་མིག་གི་ཡུལ་དུ་མངོན་པར་ཞེན་པ་སྤང་བའི་ཕྱིར་རོ། །</s>
    <s id="510:3">ཇི་ལྟར་ན་བསྟན་དུ་མེད་པ་ཡིན།</s>
  </p>
  <p id="511">
    <s id="511:1">བསྟན་དུ་མེད་པ་རྣམས་ནི་དུ་ཞིག །</s>
    <s id="511:2">ཅིའི་ཕྱིར་བསྟན་དུ་མེད་པར་བརྟག་ཅེ་ན།</s>
  </p>
  <p id="512">
    <s id="512:1">བསྟན་དུ་ཡོད་པ་ལས་བཟློག་པ་ནི་བསྟན་དུ་མེད་པར་བལྟའོ། །</s>
  </p>
  <p id="513">
    <s id="513:1">ཐམས་ཅད་ཀྱང་བསྟན་དུ་མེད་པ་དག་གོ། །</s>
  </p>
  <p id="514">
    <s id="514:1">ཡང་ན་ཅི་རིགས་སུ་སྦྱར་རོ། །</s>
    <s id="514:2">བདག་མིག་གི་ཡུལ་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="514:3">ཇི་ལྟར་ན་ཐོགས་པ་དང་བཅས་པ་ཡིན།</s>
  </p>
  <p id="515">
    <s id="515:1">ཐོགས་པ་དང་བཅས་པ་རྣམས་ནི་དུ་ཞིག །</s>
    <s id="515:2">ཅིའི་ཕྱིར་ཐོགས་པ་དང་བཅས་པར་བརྟག་ཅེ་ན།</s>
  </p>
  <p id="516">
    <s id="516:1">བསྟན་དུ་ཡོད་པ་གང་ཡིན་པ་དེ་ཐོགས་པ་དང་བཅས་པ་ཡང་དེ་ཡིན་ནོ། །</s>
  </p>
  <p id="517">
    <s id="517:1">ཡང་རྣམ་པ་གསུམ་གྱིས་ཐོགས་པ་དང་བཅས་པར་བལྟ་སྟེ། </s>
  </p>
  <p id="518">
    <s id="518:1">རིགས་དང་། ཉེ་བར་བསགས་པ་དང་། ཡོངས་སུ་སྦྱང་བ་མ་བྱས་པས་ཀྱང་ངོ་། །</s>
  </p>
  <p id="519">
    <s id="519:1">དེ་ལ་རིགས་ནི་</s>
    <s id="519:2">གང་ཕན་ཚུན་དུ་སྒྲིབ་པར་བྱེད་པ་དང་།</s>
    <s id="519:3">བསྒྲིབ་པར་བྱ་བའོ། །</s>
  </p>
  <p id="520">
    <s id="520:1">དེ་ལ་ཉེ་བར་བསགས་པ་ནི་</s>
    <s id="520:2">རྡུལ་ཕྲ་རབ་ལས་གོང་བུར་གྱུར་པའོ། །</s>
  </p>
  <p id="521">
    <s id="521:1">དེ་ལ་ཡོངས་སུ་སྦྱང་བ་མ་བྱས་པ་ནི་</s>
    <s id="521:2">གང་ཏིང་ངེ་འཛིན་གྱི་དབང་གིས་མ་བསྒྱུར་བའི་གཟུགས་སོ། །</s>
  </p>
  <p id="522">
    <s id="522:1">ཡང་རབ་ཏུ་འཁྲུག་པའི་གཞིའི་གནས་ཡིན་པས་ཐོགས་པ་དང་བཅས་པའོ། །</s>
  </p>
  <p id="523">
    <s id="523:1">ཐམས་ཅད་ཀྱང་ཐོགས་པ་དང་བཅས་པ་དག་གོ། །</s>
  </p>
  <p id="524">
    <s id="524:1">ཡང་ན་ཅི་རིགས་སུ་སྦྱར་རོ། །</s>
    <s id="524:2">བདག་ལ་ཐམས་ཅད་དུ་སོང་བ་མ་ཡིན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="524:3">ཇི་ལྟར་ན་ཐོགས་པ་མེད་པ་ཡིན།</s>
  </p>
  <p id="525">
    <s id="525:1">ཐོགས་པ་མེད་པ་རྣམས་ནི་དུ་ཞིག །</s>
    <s id="525:2">ཅིའི་ཕྱིར་ཐོགས་པ་མེད་པར་བརྟག་ཅེ་ན།</s>
  </p>
  <p id="526">
    <s id="526:1">ཐོགས་པ་དང་བཅས་པ་ལས་བཟློག་པ་ནི་ཐོགས་པ་མེད་པའོ། །</s>
  </p>
  <p id="527">
    <s id="527:1">ཐམས་ཅད་ཀྱང་ཐོགས་པ་མེད་པ་དག་གོ། །</s>
  </p>
  <p id="528">
    <s id="528:1">ཡང་ན་ཅི་རིགས་སུ་སྦྱར་རོ། །</s>
    <s id="528:2">བདག་ལ་ཐམས་ཅད་དུ་སོང་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="528:3">ཇི་ལྟར་ན་ཟག་པ་དང་བཅས་པ་ཡིན།</s>
  </p>
  <p id="529">
    <s id="529:1">ཟག་པ་དང་བཅས་པ་རྣམས་ནི་དུ་ཞིག །</s>
    <s id="529:2">ཅིའི་ཕྱིར་ཟག་པ་དང་བཅས་པར་བརྟག་ཅེ་ན།</s>
  </p>
  <p id="530">
    <s id="530:1">ཟག་པ་དེའི་བདག་ཉིད་དང་།</s>
    <s id="530:2">ཟག་པ་དང་འབྲེལ་པ་དང་།</s>
    <s id="530:3">ཟག་པས་བཅིངས་པ་དང་།</s>
    <s id="530:4">ཟག་པའི་རྗེས་སུ་འབྲེལ་པ་དང་།</s>
    <s id="530:5">ཟག་པའི་རྗེས་སུ་མཐུན་པ་དང་།</s>
    <s id="530:6">ཟག་པའི་རྒྱུ་ལས་བྱུང་བའི་ཕྱིར་</s>
    <s id="530:7">ཟག་པ་དང་བཅས་པར་བལྟའོ། །</s>
  </p>
  <p id="531">
    <s id="531:1">ཉེ་བར་ལེན་པའི་ཕུང་པོ་ལྔ་རྣམས་དང་། ཁམས་{བཅྭ་,བཅོ་}ལྔ་དང་། སྐྱེ་མཆེད་བཅུ་དང་།</s>
    <s id="531:2">ཁམས་གསུམ་དང་། སྐྱེ་མཆེད་གཉིས་ཀྱི་ཕྱོགས་ནི་</s>
    <s id="531:3">ཟག་པ་དང་བཅས་པ་རྣམས་སོ། །</s>
  </p>
  <p id="532">
    <s id="532:1">བདག་ཟག་པ་དང་བཅས་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="532:2">ཇི་ལྟར་ན་ཟག་པ་མེད་པ་ཡིན།</s>
  </p>
  <p id="533">
    <s id="533:1">ཟག་པ་མེད་པ་རྣམས་ནི་དུ་ཞིག །</s>
    <s id="533:2">ཅིའི་ཕྱིར་ཟག་པ་མེད་པར་བརྟག་ཅེ་ན།</s>
  </p>
  <p id="534">
    <s id="534:1">ཟག་པ་དང་བཅས་པ་ལས་བཟློག་པ་ནི་ཟག་པ་མེད་པར་བལྟའོ། །</s>
  </p>
  <p id="535">
    <s id="535:1">ཉེ་བར་ལེན་པ་མེད་པའི་ཕུང་པོ་ལྔ་རྣམས་དང་།</s>
    <s id="535:2">ཁམས་གསུམ་དང་། སྐྱེ་མཆེད་གཉིས་ཀྱི་ཕྱོགས་སོ། །</s>
  </p>
  <p id="536">
    <s id="536:1">བདག་ཟག་པ་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="536:2">ཇི་ལྟར་ན་འཐབ་པ་དང་བཅས་པ་ཡིན།</s>
  </p>
  <p id="537">
    <s id="537:1">འཐབ་པ་དང་བཅས་པ་རྣམས་ནི་དུ་ཞིག །</s>
    <s id="537:2">ཅིའི་ཕྱིར་འཐབ་པ་དང་བཅས་པར་བརྟག་ཅེ་ན།</s>
  </p>
  <p id="538">
    <s id="538:1">འདོད་ཆགས་དང་། ཞེ་སྡང་དང་། གཏི་མུག་གི་ངོ་བོ་གང་ལ་བརྟེན་ནས།</s>
  </p>
  <p id="539">
    <s id="539:1">མཚོན་ཆ་ལེན་པ་དང་། ཆད་པས་གཅོད་པ་དང་། འཐབ་རྩོད་དང་། མཚང་འབྲུ་བ་དང་། རྩོད་པ་དང་། འགྱེད་པ་རྣམས་འབྱུང་བ་</s>
    <s id="539:2">དེའི་བདག་ཉིད་དང་། དེ་དང་འབྲེལ་པ་དང་། དེས་བཅིངས་པ་དང་།</s>
    <s id="539:3">དེའི་རྗེས་སུ་འབྲེལ་པ་དང་། དེའི་རྗེས་སུ་མཐུན་པ་དང་།</s>
    <s id="539:4">དེའི་རྒྱུ་ལས་བྱུང་བའི་ཕྱིར་འཐབ་པ་དང་བཅས་པར་བལྟའོ། །</s>
  </p>
  <p id="540">
    <s id="540:1">ཟག་པ་དང་བཅས་པ་ཇི་སྙེད་པ་འཐབ་པ་དང་བཅས་པའང་དེ་སྙེད་དོ། །</s>
  </p>
  <p id="541">
    <s id="541:1">བདག་འཐབ་པ་དང་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="541:2">ཇི་ལྟར་ན་འཐབ་པ་མེད་པ་ཡིན།</s>
  </p>
  <p id="542">
    <s id="542:1">འཐབ་པ་མེད་པ་རྣམས་ནི་དུ་ཞིག །</s>
    <s id="542:2">ཅིའི་ཕྱིར་འཐབ་པ་མེད་པར་བརྟག་ཅེ་ན།</s>
  </p>
  <p id="543">
    <s id="543:1">འཐབ་པ་དང་བཅས་པ་ལས་བཟློག་པ་ནི་</s>
    <s id="543:2">འཐབ་པ་མེད་པའོ། །</s>
  </p>
  <p id="544">
    <s id="544:1">ཟག་པ་མེད་པ་ཇི་སྙེད་པར་འཐབ་པ་མེད་པའང་དེ་སྙེད་དོ། །</s>
  </p>
  <p id="545">
    <s id="545:1">བདག་འཐབ་པ་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="545:2">ཇི་ལྟར་ན་ཟང་ཟིང་དང་བཅས་པ་ཡིན།</s>
  </p>
  <p id="546">
    <s id="546:1">ཟང་ཟིང་དང་བཅས་པ་རྣམས་ནི་དུ་ཞིག །</s>
    <s id="546:2">ཅིའི་ཕྱིར་ཟང་ཟིང་དང་བཅས་པར་བརྟག་ཅེ་ན།</s>
  </p>
  <p id="547">
    <s id="547:1">འདོད་ཆགས་དང་། ཞེ་སྡང་དང་། གཏི་མུག་གི་ངོ་བོ་གང་ལ་བརྟེན་ནས། </s>
  </p>
  <p id="548">
    <s id="548:1">ཡང་སྲིད་པའི་ལུས་ལ་ལྷག་པར་ཆགས་པ་</s>
    <s id="548:2">དེའི་བདག་ཉིད་དང་། དེ་དང་འབྲེལ་པ་དང་། དེས་བཅིངས་པ་དང་།</s>
    <s id="548:3">དེའི་རྗེས་སུ་འབྲེལ་པ་དང་། དེའི་རྗེས་སུ་མཐུན་པ་དང་།</s>
    <s id="548:4">དེའི་རྒྱུ་ལས་བྱུང་བའི་ཕྱིར་ཟང་ཟིང་དང་བཅས་པར་བལྟའོ། །</s>
    <s id="548:5">འཐབ་པ་དང་བཅས་པ་ཇི་སྙེད་པར་ཟང་ཟིང་དང་བཅས་པ་ཡང་དེ་སྙེད་དོ། །</s>
  </p>
  <p id="549">
    <s id="549:1">བདག་ཟང་ཟིང་དང་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="549:2">ཇི་ལྟར་ན་ཟང་ཟིང་མེད་པ་ཡིན།</s>
  </p>
  <p id="550">
    <s id="550:1">ཟང་ཟིང་མེད་པ་རྣམས་ནི་དུ་ཞིག །</s>
    <s id="550:2">ཅིའི་ཕྱིར་ཟང་ཟིང་མེད་པར་བརྟག་ཅེ་ན།</s>
  </p>
  <p id="551">
    <s id="551:1">ཟང་ཟིང་དང་བཅས་པ་ལས་བཟློག་པ་ནི་ཟང་ཟིང་མེད་པའོ། །</s>
  </p>
  <p id="552">
    <s id="552:1">འཐབ་པ་མེད་པ་ཇི་སྙེད་པར་ཟང་ཟིང་མེད་པ་ཡང་དེ་སྙེད་དོ། །</s>
  </p>
  <p id="553">
    <s id="553:1">བདག་ཟང་ཟིང་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="553:2">ཇི་ལྟར་ན་ཞེན་པ་རྟེན་པ་ཡིན།</s>
  </p>
  <p id="554">
    <s id="554:1">ཞེན་པ་རྟེན་པ་རྣམས་ནི་དུ་ཞིག །</s>
    <s id="554:2">ཅིའི་ཕྱིར་ཞེན་པ་རྟེན་པར་བརྟག་ཅེ་ན།</s>
  </p>
  <p id="555">
    <s id="555:1">འདོད་ཆགས་དང་། ཞེ་སྡང་དང་། གཏི་མུག་གི་ངོ་བོ་གང་ལ་བརྟེན་ནས། </s>
  </p>
  <p id="556">
    <s id="556:1">འདོད་པའི་ཡོན་ཏན་ལྔ་རྣམས་ལ་ལྷག་པར་ཆགས་པ་</s>
    <s id="556:2">དེའི་བདག་ཉིད་དང་། དེ་དང་འབྲེལ་པ་དང་། དེས་བཅིངས་པ་དང་།</s>
    <s id="556:3">དེའི་རྗེས་སུ་འབྲེལ་པ་དང་། དེའི་རྗེས་སུ་མཐུན་པ་དང་།</s>
    <s id="556:4">དེའི་རྒྱུ་ལས་བྱུང་བའི་ཕྱིར་ཞེན་པ་རྟེན་པར་བལྟའོ། །</s>
  </p>
  <p id="557">
    <s id="557:1">ཟང་ཟིང་དང་བཅས་པ་ཇི་སྙེད་པར་ཞེན་པ་རྟེན་པའང་དེ་སྙེད་དོ། །</s>
  </p>
  <p id="558">
    <s id="558:1">བདག་ཞེན་པ་དང་ལྡན་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="558:2">ཇི་ལྟར་ན་མངོན་པར་འབྱུང་བ་རྟེན་པ་ཡིན།</s>
  </p>
  <p id="559">
    <s id="559:1">མངོན་པར་འབྱུང་བ་རྟེན་པ་རྣམས་ནི་དུ་ཞིག །</s>
    <s id="559:2">ཅིའི་ཕྱིར་མངོན་པར་འབྱུང་བ་རྟེན་པར་བརྟག་ཅེ་ན།</s>
  </p>
  <p id="560">
    <s id="560:1">ཞེན་པ་རྟེན་པ་ལས་བཟློག་པ་ནི་མངོན་པར་འབྱུང་བ་རྟེན་པའོ། །</s>
  </p>
  <p id="561">
    <s id="561:1">ཟང་ཟིང་མེད་པ་ཇི་སྙེད་པར་མངོན་པར་འབྱུང་བ་རྟེན་པའང་དེ་སྙེད་དོ། །</s>
  </p>
  <p id="562">
    <s id="562:1">བདག་ཞེན་པ་དང་བྲལ་བར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="562:2">ཇི་ལྟར་ན་འདུས་བྱས་ཡིན།</s>
  </p>
  <p id="563">
    <s id="563:1">འདུས་བྱས་རྣམས་ནི་དུ་ཞིག །</s>
    <s id="563:2">ཅིའི་ཕྱིར་འདུས་བྱས་སུ་བརྟག་ཅེ་ན།</s>
  </p>
  <p id="564">
    <s id="564:1">གང་ལ་སྐྱེ་བ་དང་། འཇིག་པ་དང་། གནས་པ་དང་། གཞན་དུ་འགྱུར་བ་ཡང་སྣང་བ་དེ་འདུས་བྱས་སུ་བལྟའོ། །</s>
  </p>
  <p id="565">
    <s id="565:1">ཆོས་ཀྱི་ཁམས་དང་། སྐྱེ་མཆེད་ཀྱི་ཕྱོགས་གཅིག་མ་གཏོགས་པ་ཐམས་ཅད་ཀྱང་འདུས་བྱས་དག་གོ། །</s>
  </p>
  <p id="566">
    <s id="566:1">བདག་མི་རྟག་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="566:2">ཇི་ལྟར་ན་འདུས་མ་བྱས་ཡིན།</s>
  </p>
  <p id="567">
    <s id="567:1">འདུས་མ་བྱས་རྣམས་ནི་དུ་ཞིག །</s>
    <s id="567:2">ཅིའི་ཕྱིར་འདུས་མ་བྱས་སུ་བརྟག་ཅེ་ན།</s>
  </p>
  <p id="568">
    <s id="568:1">འདུས་བྱས་ལས་བཟློག་པ་ནི་འདུས་མ་བྱས་སོ། །</s>
  </p>
  <p id="569">
    <s id="569:1">ཆོས་ཀྱི་ཁམས་དང་། སྐྱེ་མཆེད་ཀྱི་ཕྱོགས་གཅིག་གོ། །</s>
  </p>
  <p id="570">
    <s id="570:1">བདག་རྟག་པར་མངོན་པར་ཞེན་པ་སྤང་བའི་ཕྱིར་རོ། །</s>
    <s id="570:2">ཉེ་བར་ལེན་པའི་ཕུང་པོ་མ་ཡིན་པ་རྣམས་འདུས་བྱས་ཞེས་བྱའམ།</s>
    <s id="570:3">འདུས་མ་བྱས་ཞེས་བྱ་ཞེ་ན</s>
  </p>
  <p id="571">
    <s id="571:1">འདུས་བྱས་ཀྱང་མ་ཡིན་འདུས་མ་བྱས་ཀྱང་མ་ཡིན་ཞེས་བྱའོ། །</s>
  </p>
  <p id="572">
    <s id="572:1">དེ་ཅིའི་ཕྱིར་ཞེ་ན།</s>
    <s id="572:2">ལས་དང་ཉོན་མོངས་པས་མངོན་པར་འདུས་མ་བྱས་པ་ཉིད་ཀྱི་ཕྱིར་</s>
    <s id="572:3">འདུས་བྱས་མ་ཡིན་ནོ། །</s>
  </p>
  <p id="573">
    <s id="573:1">འདོད་པ་བཞིན་དུ་བྱེད་པས་མངོན་དུ་ཕྱོགས་པ་དང་། རྒྱབ་ཀྱིས་ལྟ་བའི་དངོས་པོ་ཉིད་ཀྱི་ཕྱིར་</s>
    <s id="573:2">འདུས་མ་བྱས་ཀྱང་མ་ཡིན་ནོ། །</s>
  </p>
  <p id="574">
    <s id="574:1">བཅོམ་ལྡན་འདས་ཀྱིས་འདུས་བྱས་དང་འདུས་མ་བྱས་ཞེས་བྱ་བ་</s>
    <s id="574:2">འདི་ནི་གཉིས་སོ་ཞེས་</s>
    <s id="574:3">གང་གསུངས་པ་ཇི་ལྟ་བུ་ཞེ་ན།</s>
  </p>
  <p id="575">
    <s id="575:1">དོན་གང་གིས་འདུས་བྱས་སུ་གྱུར་པའི་དོན་དེས་འདུས་མ་བྱས་མ་ཡིན་ནོ། །</s>
  </p>
  <p id="576">
    <s id="576:1">དོན་གང་གིས་འདུས་མ་བྱས་སུ་གྱུར་པའི་དོན་དེ་ཉིད་ཀྱིས་འདུས་བྱས་མ་ཡིན་ཏེ།</s>
  </p>
  <p id="577">
    <s id="577:1">ཚུལ་འདི་ནི་འདི་ལྟར་བལྟ་བར་བྱའོ།། །།</s>
  </p>
</text>
