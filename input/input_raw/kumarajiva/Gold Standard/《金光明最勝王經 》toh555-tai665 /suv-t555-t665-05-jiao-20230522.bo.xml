<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་ [48a.4]དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ། བམ་པོ་གསུམ་པ།</s>
    <s id="1:2">དེ་ནས་བཅོམ་ལྡན་འདས་ཡང་དག་པའི་རྣམ་པར་རྟོག་པ་ལ་བཞུགས་ཏེ་</s>
  </p>
  <p id="2">
    <s id="2:1">ཤིན་ཏུ་ཟབ་ཅིང་གྱ་ནོམ་པའི་ཏིང་ངེ་འཛིན་ལ་སྙོམས་པར་ཞུགས་པ་དང་།</s>
    <s id="2:2">སྐུའི་སྤུའི་བུ་གནས་ཁ་དོག་རྣམ་པ་སྣ་ཚོགས་བརྒྱ་སྟོང་ [48a.5]ཚད་མེད་པ་སྙེད་དང་ལྡན་པའི་འོད་ཟེར་ཆེན་པོ་བཀྱེ་བས་</s>
    <s id="2:3">ཕྱོགས་བཅུའི་གང་གཱའི་ཀླུང་གི་བྱེ་མ་དག་གི་ཚད་དང་དཔེར་བྱར་མེད་པའི་སངས་རྒྱས་ཀྱི་ཞིང་རྣམས་འོད་ཟེར་གྱིས་རབ་ཏུ་སྣང་བར་གྱུར་ཏོ། །</s>
  </p>
  <p id="3">
    <s id="3:1">སྙིགས་མ་ལྔའི་འཇིག་རྟེན་དག་ཏུ་</s>
    <s id="3:2">འོད་ཟེར་གྱིས་སྣང་བར་བྱས་པས་</s>
    <s id="3:3">སེམས་ཅན་གང་ [48a.6]དག་</s>
    <s id="3:4">མི་དགེ་བ་བཅུའི་ལས་དང་།</s>
    <s id="3:5">མཚམས་མེད་པ་ལྔའི་ཁ་ན་མ་ཐོ་བ་དང་།</s>
    <s id="3:6">དཀོན་མཆོག་གསུམ་ལ་སྐུར་པ་བཏབ་པ་དང་།</s>
    <s id="3:7">བླ་མ་དང་ཉེ་བ་དག་ལ་སྲི་ཞུ་མ་བྱས་པ་དང་།</s>
    <s id="3:8">མཁན་པོ་དང་བྲམ་ཟེ་དག་ལ་བརྙས་ཤིང་ང་རྒྱལ་བྱས་པས་</s>
    <s id="3:9">སེམས་ཅན་དམྱལ་བ་དང་། ཡི་དགས་ [48a.7]དང་། དུད་འགྲོའི་སྐྱེ་གནས་སུ་ལྟུང་བར་གྱུར་པ་</s>
    <s id="3:10">དེ་དག་སོ་སོ་ནས་འོད་ཟེར་གྱི་སྣང་བ་དེ་དག་གི་གནས་སུ་ཕྱིན་པར་གྱུར་པས་</s>
    <s id="3:11">སེམས་ཅན་དེ་དག་འོད་ཟེར་དེ་མཐོང་བ་དང་།</s>
    <s id="3:12">འོད་ཟེར་གྱི་མཐུས་ཐམས་ཅད་ཀྱིས་བདེ་བ་དང་།</s>
    <s id="3:13">ཤིན་ཏུ་སྡུག་ཅིང་མཛེས་པའི་གཟུགས་ཀྱིས་མཚན་ [48b] [48b.1]ཕུན་སུམ་ཚོགས་པ་དང་།</s>
    <s id="3:14">བསོད་ནམས་དང་ཡེ་ཤེས་ཀྱིས་བརྒྱན་ནས་</s>
    <s id="3:15">སངས་རྒྱས་རྣམས་མཐོང་བར་གྱུར་ཏོ། །</s>
  </p>
  <p id="4">
    <s id="4:1">དེའི་ཚེ་བརྒྱ་བྱིན་དང་། ལྷའི་འཁོར་ཐམས་ཅད་དང་།</s>
    <s id="4:2">གང་གཱའི་ལྷ་མོ་དང་། འཁོར་མང་པོ་རྣམས་</s>
    <s id="4:3">འོད་ཟེར་རྨད་དུ་བྱུང་བ་མཐོང་བ་དང་།</s>
    <s id="4:4">ཐམས་ཅད་བཅོམ་ལྡན་ [48b.2]འདས་ཀྱི་སྤྱན་སྔར་ལྷགས་ཏེ་</s>
    <s id="4:5">གཡས་ཕྱོགས་སུ་ལན་གསུམ་བསྐོར་བ་བྱས་ནས་</s>
    <s id="4:6">ཕྱོགས་གཅིག་ཏུ་འཁོད་དོ། །</s>
  </p>
  <p id="5">
    <s id="5:1">དེ་ནས་བརྒྱ་བྱིན་ལྷའི་དབང་པོ་བཅོམ་ལྡན་འདས་ཀྱིས་བྱིན་གྱིས་བརླབས་ཀྱི་</s>
    <s id="5:2">མཐུས་སྟན་ལས་ལངས་ཏེ།</s>
  </p>
  <p id="6">
    <s id="6:1">བླ་གོས་ཕྲག་པ་གཅིག་ཏུ་གཟར་ནས། </s>
  </p>
  <p id="7">
    <s id="7:1">པུས་མོ་གཡས་པའི་ [48b.3]ལྷ་ང་ས་ལ་བཙུགས་ཏེ། </s>
  </p>
  <p id="8">
    <s id="8:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས། </s>
  </p>
  <p id="9">
    <s id="9:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="10">
    <s id="10:1">བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་</s>
    <s id="10:2">བླ་ན་མེད་པ་ཡང་དག་པར་རྫོགས་པའི་བྱང་ཆུབ་གཉེར་ཞིང་ [48b.4]</s>
    <s id="10:3">ཐེག་པ་ཆེན་པོ་མངོན་པར་བསྒྲུབས་པས་</s>
    <s id="10:4">ཇི་ལྟར་ཕྱིན་ཅི་ལོག་ཏུ་གྱུར་པའི་སེམས་ཅན་ཐམས་ཅད་ཡོངས་སུ་གཟུང་བར་བགྱིས་ལགས།</s>
    <s id="10:5">སྔོན་མངོན་པར་འདུས་བགྱིས་པའི་ལས་ཀྱི་སྒྲིབ་པའི་ཁ་ན་མ་ཐོ་བ་</s>
    <s id="10:6">ཇི་ལྟར་བཤགས་ན་</s>
    <s id="10:7">ཡོངས་སུ་འབྱང་བར་འགྱུར་ལགས།</s>
    <s id="10:8">བཅོམ་ལྡན་ [48b.5]འདས་ཀྱིས་བརྒྱ་བྱིན་ལྷའི་དབང་པོ་ལ་བཀའ་སྩལ་པ།</s>
    <s id="10:9">རིགས་ཀྱི་བུ་དེང་ཁྱེད་ཀྱིས་ཚད་མེད་དཔག་ཏུ་མེད་པའི་སེམས་ཅན་རྣམས་རྣལ་འབྱོར་བསྒོམ་ནས་</s>
  </p>
  <p id="11">
    <s id="11:1">རྣམ་པར་དག་པའི་རྣམ་པར་གྲོལ་བའི་བདེ་བ་འཐོབ་པར་བྱ་བ་དང་།</s>
    <s id="11:2">འཇིག་རྟེན་ཐམས་ཅད་ལ་སྙིང་བརྩེ་ཞིང་</s>
    <s id="11:3">ཕན་པར་འདོད་ [48b.6]པ་</s>
    <s id="11:4">ལེགས་སོ་ལེགས་སོ། །</s>
  </p>
  <p id="12">
    <s id="12:1">སེམས་ཅན་གང་ལ་ལ་ཞིག་ལས་ཀྱི་སྒྲིབ་པའི་དབང་གིས་སྡིག་པ་རྣམས་མངོན་པར་འདུས་བྱས་པ་</s>
    <s id="12:2">གང་ཡིན་པ་དེས་ནན་ཏན་བརྩོན་འགྲུས་བསྐྱེད་དེ་</s>
  </p>
  <p id="13">
    <s id="13:1">ཉིན་མཚན་དུས་དྲུག་ཏུ།</s>
    <s id="13:2">བླ་གོས་ཕྲག་པ་གཅིག་ཏུ་གཟར་ཏེ</s>
  </p>
  <p id="14">
    <s id="14:1">པུས་མོ་གཡས་པའི་ལྷ་ང་ས་ལ་ [48b.7]བཙུགས་ནས་</s>
    <s id="14:2">གུས་པས་ཐལ་མོ་སྦྱར་ཏེ།</s>
  </p>
  <p id="15">
    <s id="15:1">སེམས་རྩེ་གཅིག་ཏུ་དྲན་པ་ཉེ་བར་བསྡུས་ནས་</s>
  </p>
  <p id="16">
    <s id="16:1">ངག་གི་སྒོ་ནས་བདག་ཉིད་ཀྱིས་འདི་སྐད་དུ་</s>
    <s id="16:2">ཕྱོགས་བཅུ་ན་ད་ལྟར་བཞུགས་པའི་སངས་རྒྱས་བཅོམ་ལྡན་འདས་</s>
    <s id="16:3">བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་ནས་</s>
    <s id="16:4">དམ་པའི་ཆོས་ཀྱི་འཁོར་ [49a] [49a.1]ལོ་ཡོངས་སུ་བསྐོར་བ།</s>
    <s id="16:5">ཆོས་ཀྱི་འཁོར་ལོ་འཛིན་ཅིང་གསལ་བར་མཛད་པ།</s>
    <s id="16:6">ཆོས་ཀྱི་ཆར་ཆེན་པོ་ཕབ་པ།</s>
    <s id="16:7">ཆོས་ཀྱི་རྔ་ཆེན་པོ་བརྡུང་བ།</s>
    <s id="16:8">ཆོས་ཀྱི་དུང་ཆེན་པོ་བུས་པ།</s>
    <s id="16:9">ཆོས་ཀྱི་རྒྱལ་མཚན་ཆེན་པོ་བཙུགས་པ།</s>
    <s id="16:10">ཆོས་ཀྱི་སྒྲོན་མ་ཆེན་པོ་འཛིན་པ།</s>
    <s id="16:11">ཐམས་ [49a.2]ཅད་སེམས་ཅན་རྣམས་ལ་སྨན་ཅིང་བདེ་བར་མཛད་པའི་སླད་དུ་</s>
    <s id="16:12">རྟག་པར་ཆོས་ཀྱི་སྦྱིན་པ་གཏོང་བ།</s>
    <s id="16:13">སྐྱེ་དགུ་རྨོངས་པ་རྣམས་དྲངས་ནས་</s>
    <s id="16:14">འབྲས་བུ་ཆེན་པོ་ཐོབ་པ་ལ་བཀོད་དེ</s>
  </p>
  <p id="17">
    <s id="17:1">རྟག་ཏུ་བདེ་བ་མངོན་སུམ་དུ་མཛད་པར་བཞེད་པ་</s>
    <s id="17:2">དེ་ལྟ་བུའི་སངས་རྒྱས་བཅོམ་ལྡན་འདས་རྣམས་ལ་</s>
    <s id="17:3">[49a.3]སྐྱབས་སུ་མཆི་སྟེ་མགོ་བོས་ཕྱག་འཚལ་ལོ། །</s>
    <s id="17:4">སངས་རྒྱས་བཅོམ་ལྡན་འདས་གང་དག་ཡང་དག་པའི་ཤེས་རབ་དང་།</s>
    <s id="17:5">ཡང་དག་པའི་སྤྱན་དང་། ཡང་དག་པའི་མཁྱེན་པ་དང་། ཡང་དག་པའི་མཉམ་པས་</s>
    <s id="17:6">སེམས་ཅན་གྱི་དགེ་སྡིག་གི་ལས་མཁྱེན་ཅིང་གཟིགས་པ་</s>
    <s id="17:7">[49a.4]ཐམས་ཅད་ལ་ལུས་དང་ངག་དང་ཡིད་ཀྱིས་སེམས་རྩེ་གཅིག་ཏུ་སྤྱི་བོས་བཏུད་དེ་གུས་པར་ཕྱག་འཚལ་ལོ། །</s>
    <s id="17:8">བདག་གིས་ཐོག་མ་མ་མཆིས་པའི་དུས་ནས་</s>
    <s id="17:9">སྡིག་པའི་རྗེས་སུ་འབྲངས་ཏེ་</s>
  </p>
  <p id="18">
    <s id="18:1">སེམས་ཅན་རྣམས་དང་ལྷན་ཅིག་ཏུ་ལས་ཀྱི་སྒྲིབ་པ་ཁ་ན་མ་ཐོ་བ་བགྱིས་པ་དང་།</s>
    <s id="18:2">འདོད་ [49a.5]ཆགས་དང་། ཞེ་སྡང་དང་། གཏི་མུག་གིས་ཀུན་དུ་དཀྲིས་ཤིང་བཅིངས་པས་</s>
    <s id="18:3">སངས་རྒྱས་མ་འཚལ་བའི་དུས་དང་།</s>
    <s id="18:4">ཆོས་མ་འཚལ་བའི་དུས་དང་།</s>
    <s id="18:5">དགེ་འདུན་མ་འཚལ་བའི་དུས་ན་</s>
    <s id="18:6">དགེ་སྡིག་མ་འཚལ་བའི་དབང་གིས་</s>
    <s id="18:7">ལུས་དང་ངག་དང་ཡིད་ཀྱི་སྒོ་ནས་ [49a.6]མཚམས་མ་མཆིས་པ་</s>
    <s id="18:8">ངན་སེམས་ཀྱིས་དེ་བཞིན་གཤེགས་པའི་སྐུ་ལ་མཚལ་ཕྱུང་བ་དང་།</s>
    <s id="18:9">ཡང་དག་པའི་ཆོས་ལ་སྐུར་པ་བཏབ་པའམ།</s>
    <s id="18:10">དགེ་འདུན་མཐུན་པའི་དབྱེན་བགྱིས་པ་དང་།</s>
    <s id="18:11">དགྲ་བཅོམ་པ་བཀུམ་པའམ།</s>
    <s id="18:12">ཕ་མ་བཀུམ་བའམ།</s>
    <s id="18:13">ལུས་ཀྱི་རྣམ་པ་ [49a.7]གསུམ་དང་། ངག་གི་རྣམ་པ་བཞི་དང་། ཡིད་ཀྱི་སྤྱོད་པ་རྣམ་པ་གསུམ་གྱི་དབང་གིས་མི་དགེ་བ་བཅུའི་ལས་</s>
    <s id="18:14">བདག་ཉིད་ཀྱིས་བགྱིས་པ་དང་།</s>
    <s id="18:15">གཞན་བགྱིད་དུ་སྩལ་བ་དང་།</s>
    <s id="18:16">གཞན་བགྱིད་པ་ལ་རྗེས་སུ་ཡི་རང་བ་དང་།</s>
    <s id="18:17">དགེ་བའི་གང་ཟག་རྣམས་ལ་</s>
    <s id="18:18">ནན་གྱིས་སྐུར་པ་ [49b] [49b.1]བཏབ་པ་དང་།</s>
    <s id="18:19">བྲེ་སྲང་གིས་བསླུས་པ་དང་།</s>
    <s id="18:20">ཡང་དག་པ་མ་ལགས་པ་ལ་ཡང་དག་པར་བཟུང་བ་དང་།</s>
    <s id="18:21">མི་གཙང་བའི་བཟའ་བ་དང་བཏུང་བ་གཞན་དག་ལ་སྩལ་བ་དང་།</s>
    <s id="18:22">འགྲོ་བ་དྲུག་པོ་དེ་དག་ཏུ་མཆིས་པའི་ཕ་མ་ཇི་སྙེད་པ་དག་ལ་ཕན་ཚུན་གནོད་པ་བགྱིས་པ་དང་།</s>
    <s id="18:23">[49b.2]མཆོད་རྟེན་གྱི་དཀོར་བརྐུས་པ་དང་།</s>
    <s id="18:24">ཕྱོགས་བཞིའི་དགེ་འདུན་གྱི་དཀོར་དང་།</s>
    <s id="18:25">མངོན་སུམ་གྱི་དགེ་འདུན་གྱི་དཀོར་རང་དབང་བགྱིས་ཏེ་ཡོངས་སུ་སྤྱད་པ་དང་།</s>
    <s id="18:26">བཅོམ་ལྡན་འདས་ཀྱིས་གསུངས་པའི་ཆོས་དང་འདུལ་བ་ལ་བསླབ་པར་མ་མོས་པ་དང་།</s>
    <s id="18:27">མཁན་པོ་དང་། [49b.3]བླ་མའི་གདམས་ངག་གི་རྗེས་སུ་མི་འབྲང་བ་དང་།</s>
    <s id="18:28">ཉན་ཐོས་དང་། རང་སངས་རྒྱས་དང་། ཐེག་པ་ཆེན་པོའི་སྤྱོད་པ་མངོན་པར་བསྒྲུབས་པ་དག་ལ་</s>
    <s id="18:29">སྨད་པར་དགའ་བས་</s>
    <s id="18:30">རྣལ་འབྱོར་སྒོམ་པའི་གང་ཟག་རྣམས་སེམས་ལ་འགྱོད་པ་བསྐྱེད་པ་དང་།</s>
    <s id="18:31">བདག་པས་ཁྱད་ [49b.4]པར་དུ་འཕགས་པ་ཞིག་མཐོང་ན་</s>
  </p>
  <p id="19">
    <s id="19:1">ཕྲག་དོག་བསྐྱེད་པ་དང་།</s>
    <s id="19:2">ཆོས་ཀྱི་སྦྱིན་པ་དང་།</s>
    <s id="19:3">ཟང་ཟིང་གི་སྦྱིན་པ་དག་ལ་རྟག་པར་སེར་སྣ་དང་། ཕངས་པའི་སེམས་བསྐྱེད་པ་དང་།</s>
    <s id="19:4">མ་རིག་པས་བསྒྲིབས་ཤིང་</s>
    <s id="19:5">ལོག་པར་ལྟ་བས་སེམས་རྨོངས་པར་གྱུར་པ་དང་།</s>
    <s id="19:6">དགེ་བའི་ [49b.5]རྒྱུ་མ་བསྐྱེད་པས་</s>
    <s id="19:7">སྡིག་པ་འཕེལ་བར་གྱུར་པ་དང་།</s>
    <s id="19:8">དེ་བཞིན་གཤེགས་པ་རྣམས་ལ་སྨོད་པའི་བསམ་པ་བསྐྱེད་པ་དང་།</s>
    <s id="19:9">ཆོས་ལ་ཆོས་མ་ལགས་པར་བཤད་པ་དང་།</s>
    <s id="19:10"/>
    <s id="19:11">འདི་ལྟ་བུའི་སྡིག་པ་མང་པོ་རྣམས་</s>
    <s id="19:12">[49b.6]བཅོམ་ལྡན་འདས་ཡང་དག་པའི་ཤེས་རབ་དང་།</s>
    <s id="19:13">ཡང་དག་པའི་སྤྱན་དང་།</s>
    <s id="19:14">ཡང་དག་པའི་མཁྱེན་པ་དང་།</s>
    <s id="19:15">ཡང་དག་པའི་མཉམ་པས་</s>
    <s id="19:16">ཐམས་ཅད་མཁྱེན་ཅིང་ཐམས་ཅད་གཟིགས་པ་དག་ལ་</s>
    <s id="19:17">དེང་བདག་སྲོག་ཕྱོགས་ནས་</s>
    <s id="19:18">བཅོམ་ལྡན་འདས་རྣམས་ཀྱི་སྤྱན་སྔར་</s>
    <s id="19:19">[49b.7]ཐམས་ཅད་མཐོལ་ཞིང་བཤགས་སོ། །</s>
  </p>
  <p id="20">
    <s id="20:1">ཐམས་ཅད་མངོན་དུ་ཕྱུང་ནས་འཆབ་ཅིང་སྦེད་པར་མི་བགྱིད་དོ། །</s>
  </p>
  <p id="21">
    <s id="21:1">སྔར་མ་བགྱིས་པའི་ཁ་ན་མ་ཐོ་བ་རྣམས་སླན་ཆད་མི་བགྱིད་དོ། །</s>
  </p>
  <p id="22">
    <s id="22:1">སྔར་བགྱིས་པའི་ཁ་ན་མ་ཐོ་བ་རྣམས་དེང་ཐམས་ཅད་མཐོལ་ཞིང་བཤགས་སོ། །</s>
  </p>
  <p id="23">
    <s id="23:1">ངན་ [50a] [50a.1]འགྲོ་སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། ཡི་དགས་ཀྱི་འགྲོ་བ་དང་། ལྷ་མ་ཡིན་གྱི་འཁོར་དང་། མི་ཁོམ་པ་བརྒྱད་པོ་དག་ཏུ་ལྟུང་བར་འགྱུར་བའི་ལས་ཀྱི་སྒྲིབ་པ་ཅི་མཆིས་པ་དང་།</s>
    <s id="23:2">བདག་གིས་ཚེ་འདི་ལ་བགྱིས་པའི་ལས་ཀྱི་སྒྲིབ་པ་ [50a.2]ཅི་མཆིས་པ་ཐམས་ཅད་ཞུ་བྱང་ནས་</s>
    <s id="23:3">སྡིག་པའི་རྣམ་པར་སྨིན་པ་ཅི་མཆིས་པ་མ་འོངས་པ་ན་མི་མྱོང་བར་སྨོན་ཏོ། །</s>
  </p>
  <p id="24">
    <s id="24:1">ཇི་ལྟར་འདས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བྱང་ཆུབ་ཀྱི་སྤྱོད་པ་སྤྱད་པ་ན་</s>
    <s id="24:2">ལས་ཀྱི་སྒྲིབ་པ་ཅི་མཆིས་པ་མ་ལུས་པར་མཐོལ་ཞིང་བཤགས་ [50a.3]པ་</s>
    <s id="24:3">དེ་བཞིན་དུ་བདག་གིས་ལས་ཀྱི་སྒྲིབ་པ་ཅི་མཆིས་པ་ཡང་མཐོལ་ཞིང་བཤགས་སོ། །</s>
  </p>
  <p id="25">
    <s id="25:1">ཐམས་ཅད་མངོན་དུ་ཕྱུང་སྟེ་</s>
    <s id="25:2">འཆབ་ཅིང་སྦེད་པར་མི་བགྱིད་དོ། །</s>
  </p>
  <p id="26">
    <s id="26:1">སྔར་བགྱིས་པའི་སྡིག་པ་རྣམས་ཞུ་བྱང་བར་སྨོན་ཏོ། །</s>
  </p>
  <p id="27">
    <s id="27:1">མ་འོངས་པའི་སྡིག་པ་རྣམས་ཡང་བགྱིད་པའི་ཐུགས་མི་ཐུབ་བོ། །</s>
    <s id="27:2">མ་ [50a.4]འོངས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བྱང་ཆུབ་ཀྱི་སྤྱད་པ་སྤྱོད་པ་ན་</s>
    <s id="27:3">ལས་ཀྱི་སྒྲིབ་པ་ཅི་མཆིས་པ་མ་ལུས་པར་མཐོལ་ཞིང་འཆགས་པ་</s>
    <s id="27:4">དེ་བཞིན་དུ་བདག་གིས་ལས་ཀྱི་སྒྲིབ་པ་ཡང་མཐོལ་ཞིང་བཤགས་སོ། །</s>
  </p>
  <p id="28">
    <s id="28:1">ཐམས་ཅད་མངོན་དུ་ཕྱུང་ནས་འཆབ་ཅིང་</s>
    <s id="28:2">[50a.5]སྦེད་པར་མི་བགྱིད་དོ། །</s>
  </p>
  <p id="29">
    <s id="29:1">སྔར་བགྱིས་པའི་སྡིག་པ་རྣམས་ཞུ་བྱང་བར་སྨོན་ཏོ། །</s>
  </p>
  <p id="30">
    <s id="30:1">མ་འོངས་པའི་སྡིག་པ་རྣམས་ཡང་བགྱིད་པའི་ཐུགས་མི་ཐུབ་བོ། །</s>
    <s id="30:2">ད་ལྟར་ཕྱོགས་བཅུའི་འཇིག་རྟེན་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་བྱང་ཆུབ་ཀྱི་སྤྱོད་པ་སྤྱད་པ་</s>
    <s id="30:3">དག་ [50a.6]ལས་ཀྱི་སྒྲིབ་པ་ཅི་མཆིས་པ་མཐོལ་ཞིང་འཆགས་པ་</s>
    <s id="30:4">དེ་བཞིན་དུ་བདག་གིས་ལས་ཀྱི་སྒྲིབ་པ་ཡང་མཐོལ་ཞིང་བཤགས་སོ། །</s>
  </p>
  <p id="31">
    <s id="31:1">ཐམས་ཅད་མངོན་དུ་ཕྱུང་ནས་འཆབ་ཅིང་</s>
    <s id="31:2">སྦེད་པར་མི་བགྱིད་དོ། །</s>
  </p>
  <p id="32">
    <s id="32:1">སྔར་བགྱིས་པའི་སྡིག་པ་རྣམས་ཞུ་བྱང་བར་སྨོན་ཏོ། །</s>
  </p>
  <p id="33">
    <s id="33:1">མ་འོངས་པའི་ [50a.7]སྡིག་པ་རྣམས་ཡང་བགྱིད་པའི་ཐུགས་མི་ཐུབ་པོ་ཞེས་བརྗོད་པར་བྱའོ། །</s>
  </p>
  <p id="34">
    <s id="34:1">རིགས་ཀྱི་བུ་རྒྱུ་དང་རྐྱེན་དེའི་ཕྱིར་</s>
    <s id="34:2">གང་གིས་སྡིག་པ་བྱས་པ་ཞིག་ཡོད་ན།</s>
  </p>
  <p id="35">
    <s id="35:1">སྐད་ཅིག་ཙམ་དུ་</s>
    <s id="35:2">ཡང་འཆབ་ཅིང་སྦར་མི་རུང་ན་</s>
    <s id="35:3">ཉིན་གཅིག་གམ། མཚན་གཅིག་ནས་</s>
    <s id="35:4">དུས་རིང་པོའི་བར་དུ་</s>
    <s id="35:5">ལྟ་སྨོས་ [50b] [50b.1]ཀྱང་ཅི་དགོས།</s>
  </p>
  <p id="36">
    <s id="36:1">གང་ལ་ལ་ཞིག་གིས་སྡིག་པ་བྱས་ནས་</s>
  </p>
  <p id="37">
    <s id="37:1">རྣམ་པར་དག་པ་ཡོངས་སུ་ཚོལ་བར་འདོད་ཅིང་</s>
    <s id="37:2">སེམས་ལ་ངོ་ཚ་བ་དང་བཅས་པས་</s>
    <s id="37:3">མ་འོངས་པ་ན་གདོན་མི་ཟ་བར་སྡིག་པའི་རྣམ་པར་སྨིན་པ་ཡོད་དོ་ཞེས་མངོན་པར་ཡིད་ཆེས་ནས་</s>
    <s id="37:4">འཇིགས་ཤིང་སྐྲག་པ་ཆེན་པོ་སྐྱེས་པ་</s>
    <s id="37:5">[50b.2]དེས་འདི་ལྟར་བཤགས་པར་བྱའོ། །</s>
  </p>
  <p id="38">
    <s id="38:1">འདི་ལྟ་སྟེ། དཔེར་ན་མི་ལ་ལ་ཞིག་མེས་མགོ་ཐོད་བསྲེགས་སམ། གོས་བསྲེགས་པར་གྱུར་ན་</s>
    <s id="38:2">མྱུར་བ་ཁོ་ནར་མེ་གསོད་པར་བྱེད་དེ།</s>
  </p>
  <p id="39">
    <s id="39:1">གལ་ཏེ་མེ་ཞི་བར་མ་གྱུར་ན་</s>
  </p>
  <p id="40">
    <s id="40:1">སེམས་ཀྱིས་བདེ་བ་ཐོབ་པར་མི་འགྱུར་རོ། །</s>
    <s id="40:2">གང་གིས་སྡིག་པ་ [50b.3]བྱས་ན་</s>
  </p>
  <p id="41">
    <s id="41:1">ཡང་དེ་བཞིན་དུ་</s>
    <s id="41:2">མཐོལ་ཞིང་བཤགས་ནས་</s>
    <s id="41:3">མྱུར་བ་ཁོ་ནས་ཡོངས་སུ་སྦྱང་བར་བྱའོ། །</s>
  </p>
  <p id="42">
    <s id="42:1">གང་ལ་ལ་ཞིག་ཕྱུག་པོའི་ཁྱིམ་དུ་སྐྱེས་ནས་</s>
  </p>
  <p id="43">
    <s id="43:1">ནོར་དང་རིན་པོ་ཆེ་མང་པོ་དང་ལྡན་པར་འདོད་པ་དང་།</s>
    <s id="43:2">གཞན་ཡང་སེམས་བསྐྱེད་ནས་ཐེག་པ་ཆེན་པོ་བསྒོམ་པར་འདོད་ན་</s>
  </p>
  <p id="44">
    <s id="44:1">ཡང་འགྱོད་ [50b.4]ཚངས་བྱས་ནས་</s>
  </p>
  <p id="45">
    <s id="45:1">ལས་ཀྱི་སྒྲིབ་པ་ཡོངས་སུ་སྦྱང་བར་བྱའོ། །</s>
  </p>
  <p id="46">
    <s id="46:1">ཆོ་རིགས་བཙུན་པའི་བྲམ་ཟེ་དང་། །རྒྱལ་རིགས་དང་།</s>
    <s id="46:2">འཁོར་ལོས་སྒྱུར་བའི་རྒྱལ་པོ་རིན་པོ་ཆེ་སྣ་བདུན་དང་ལྡན་པའི་ཁྱིམ་བདག་ཏུ་སྐྱེ་བར་འདོད་ན་</s>
  </p>
  <p id="47">
    <s id="47:1">ཡང་འགྱོད་ཚངས་བྱས་ནས་</s>
  </p>
  <p id="48">
    <s id="48:1">ལས་ཀྱི་སྒྲིབ་པ་ཡོངས་སུ་སྦྱང་ [50b.5]བར་བྱའོ། །</s>
  </p>
  <p id="49">
    <s id="49:1">རིགས་ཀྱི་བུ་གལ་ཏེ་རྒྱལ་ཆེན་བཞིའི་རིས་ཀྱི་ལྷ་དང་།</s>
    <s id="49:2">སུམ་ཅུ་རྩ་གསུམ་པའི་ལྷ་དང་།</s>
    <s id="49:3">འཐབ་བྲལ་གྱི་ལྷ་དང་།</s>
    <s id="49:4">དགའ་ལྡན་གྱི་ལྷ་དང་།</s>
    <s id="49:5">འཕྲུལ་དགའི་ལྷ་དང་།</s>
    <s id="49:6">གཞན་འཕྲུལ་དབང་བྱེད་ཀྱི་ལྷར་སྐྱེ་བར་འདོད་ན་</s>
  </p>
  <p id="50">
    <s id="50:1">ཡང་འགྱོད་ཚངས་བྱས་ནས་</s>
  </p>
  <p id="51">
    <s id="51:1">ལས་ [50b.6]ཀྱི་སྒྲིབ་པ་ཡོངས་སུ་སྦྱང་བར་བྱའོ། །</s>
  </p>
  <p id="52">
    <s id="52:1">གལ་ཏེ་ཚངས་རིས་དང་།</s>
    <s id="52:2">ཚངས་པའི་མདུན་ན་འདོན་དང་།</s>
    <s id="52:3">ཚངས་ཆེན་གྱི་ལྷ་དང་།</s>
    <s id="52:4">འོད་ཆུང་དང་།</s>
    <s id="52:5">ཚད་མེད་འོད་དང་།</s>
    <s id="52:6">འོད་གསལ་གྱི་ལྷ་དང་།</s>
    <s id="52:7">དགེ་ཆུང་དང་།</s>
    <s id="52:8">ཚད་མེད་དགེ་དང་།</s>
    <s id="52:9">དགེ་རྒྱས་ཀྱི་ལྷ་དང་།</s>
    <s id="52:10">སྤྲིན་ [50b.7]མེད་དང་།</s>
    <s id="52:11">བསོད་ནམས་སྐྱེས་དང་།</s>
    <s id="52:12">འབྲས་བུ་ཆེ་བ་དང་།</s>
    <s id="52:13">མི་ཆེ་བ་དང་།</s>
    <s id="52:14">མི་གདུང་བ་དང་།</s>
    <s id="52:15">གྱ་ནོམ་སྣང་དང་།</s>
    <s id="52:16">ཤིན་ཏུ་མཐོང་དང་།</s>
    <s id="52:17">འོག་མིན་(ཀྱི་,གྱི་)ལྷར་སྐྱེ་བར་འདོད་ན་</s>
  </p>
  <p id="53">
    <s id="53:1">ཡང་འགྱོད་ཚངས་བྱས་ནས་</s>
  </p>
  <p id="54">
    <s id="54:1">ལས་ཀྱི་སྒྲིབ་པ་ཡོངས་སུ་སྦྱང་བར་བྱའོ། །</s>
  </p>
  <p id="55">
    <s id="55:1">གལ་ཏེ་རྒྱུན་ [51a] [51a.1]དུ་ཞུགས་པའི་འབྲས་བུ་དང་། ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པའི་འབྲས་བུ་ཡོངས་སུ་གཉེར་བར་འདོད་ན་</s>
  </p>
  <p id="56">
    <s id="56:1">ཡང་འགྱོད་ཚངས་བྱས་ནས་</s>
  </p>
  <p id="57">
    <s id="57:1">ལས་ཀྱི་སྒྲིབ་པ་ཡོངས་སུ་སྦྱང་བར་བྱའོ། །</s>
  </p>
  <p id="58">
    <s id="58:1">གལ་ཏེ་རིག་པ་ [51a.2]གསུམ་དང་། མངོན་པར་ཤེས་པ་དྲུག་དང་།</s>
    <s id="58:2">ཉན་ཐོས་དང་། རང་སངས་རྒྱས་ཀྱི་རང་དབང་ཐོབ་པའི་བྱང་ཆུབ་ཡོངས་སུ་གཉེར་བ་དང་།</s>
    <s id="58:3">མཐར་ཐུག་པའི་སར་ཕྱིན་ནས་</s>
  </p>
  <p id="59">
    <s id="59:1">ཐམས་ཅད་མཁྱེན་པའི་ཡེ་ཤེས་དང་།</s>
    <s id="59:2">ཡོངས་སུ་དག་པའི་ཡེ་ཤེས་དང་། བསམ་གྱིས་མི་ཁྱབ་པའི་ [51a.3]ཡེ་ཤེས་དང་། མི་གཡོ་བའི་ཡེ་ཤེས་དང་།</s>
    <s id="59:3">ཡང་དག་པར་རྫོགས་པའི་བྱང་ཆུབ་ཐམས་ཅད་མཁྱེན་པ་ཡོངས་སུ་གཉེར་བར་འདོད་ན་</s>
  </p>
  <p id="60">
    <s id="60:1">ཡང་འགྱོད་ཚངས་བྱས་ནས་</s>
  </p>
  <p id="61">
    <s id="61:1">ལས་ཀྱི་སྒྲིབ་པ་ཡོངས་སུ་སྦྱང་བར་བྱའོ། །</s>
  </p>
  <p id="62">
    <s id="62:1">དེ་ཅིའི་ཕྱིར་ཞེ་ན།</s>
    <s id="62:2">རིགས་ཀྱི་བུ་ཆོས་ཐམས་ཅད་ནི་རྒྱུ་དང་རྐྱེན་ལས་ [51a.4]སྐྱེ་བས་</s>
    <s id="62:3">དེ་བཞིན་གཤེགས་པས་ཀྱང་ཐ་དད་པའི་མཚན་ཉིད་འགག་པར་འགྱུར་རོ། །ཞེས་གསུངས་ཏེ།</s>
  </p>
  <p id="63">
    <s id="63:1">རྒྱུ་རྐྱེན་ཐ་དད་པའི་ཕྱིར་འདི་ལྟར་འདས་པའི་ཆོས་རྣམས་འགག་ཅིང་</s>
    <s id="63:2">ཟད་པར་འགྱུར་བས་ལས་ཀྱི་སྒྲིབ་པ་</s>
    <s id="63:3">ཇི་སྙེད་པ་མ་ལུས་པར་འགྱུར་བ་ཡང་འདུ་བྱེད་ཀྱི་ཆོས་རྣམས་ [51a.5]མངོན་དུ་མ་སྐྱེས་པ་</s>
    <s id="63:4">གང་ཡིན་པ་དེ་དག་དེང་གདོད་སྐྱེ་བར་འགྱུར་བས་</s>
    <s id="63:5">མ་འོངས་པའི་ལས་ཀྱི་སྒྲིབ་པ་ཡང་ལྡང་བར་མི་འགྱུར་རོ། །</s>
    <s id="63:6">དེ་ཅིའི་ཕྱིར་ཞེ་ན།</s>
  </p>
  <p id="64">
    <s id="64:1">རིགས་ཀྱི་བུ་ཆོས་ཐམས་ཅད་སྟོང་ཞིང་</s>
    <s id="64:2">དེ་བཞིན་གཤེགས་པས་ཀྱང་བདག་དང་། གང་ཟག་དང་། སེམས་ཅན་དང་། སྲོག་ [51a.6]མེད་པ་དང་། སྐྱེ་བ་དང་། འགག་པ་མེད་པ་དང་། འདུ་བྱེད་ཀྱི་ཆོས་ཀྱང་མེད་དོ་ཞེས་གསུངས་པས་སོ། །</s>
  </p>
  <p id="65">
    <s id="65:1">རིགས་ཀྱི་བུ་ཆོས་ཐམས་ཅད་ནི་ངོ་བོ་ཉིད་ཀྱི་གཞི་ལ་བརྟེན་པས་</s>
    <s id="65:2">བརྗོད་དུ་ཡང་མེད་དོ། །</s>
  </p>
  <p id="66">
    <s id="66:1">དེ་ཅིའི་ཕྱིར་ཞེ་ན།</s>
    <s id="66:2">མཚན་མ་ཐམས་ཅད་ལས་ཡང་དག་པར་འདས་ [51a.7]པའི་ཕྱིར་རོ། །</s>
    <s id="66:3">རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་</s>
    <s id="66:4">འདི་ལྟར་ཡང་དག་པའི་དོན་ཤིན་ཏུ་གྱ་ནོམ་པ་ལ་ཞུགས་ནས་</s>
  </p>
  <p id="67">
    <s id="67:1">མངོན་པར་ཡིད་ཆེས་པས་གུས་པའི་སེམས་སྐྱེས་པར་གྱུར་པ་</s>
    <s id="67:2">གང་ཡིན་པ་དེ་ནི་སེམས་ཅན་མེད་ཅིང་</s>
    <s id="67:3">ངོ་བོ་ཉིད་ཀྱི་གཞི་ཡོད་པ་ཞེས་བྱ་སྟེ</s>
  </p>
  <p id="68">
    <s id="68:1">དོན་དེའི་ཕྱིར་ [51b] [51b.1]འགྱོད་ཚངས་ཀྱིས་ལས་ཀྱི་སྒྲིབ་པ་ཡོངས་སུ་སྦྱང་བར་བྱའོ་ཞེས་བསྟན་པ་ཡིན་ནོ། །</s>
  </p>
  <p id="69">
    <s id="69:1">རིགས་ཀྱི་བུ་གང་གིས་ཆོས་རྣམ་པ་བཞི་དང་ལྡན་པར་གྱུར་ན་</s>
    <s id="69:2">ལས་ཀྱི་སྒྲིབ་པ་ཡོངས་སུ་བསལ་ནས་</s>
    <s id="69:3">གཏན་དུ་ཡོངས་སུ་བྱང་བར་འགྱུར་རོ། །</s>
    <s id="69:4">བཞི་གང་ཞེ་ན།</s>
  </p>
  <p id="70">
    <s id="70:1">ལོག་པའི་བསམ་པ་མི་སྐྱེ་ཞིང་</s>
    <s id="70:2">ཡང་ [51b.2]དག་པའི་དྲན་པ་ཕུན་སུམ་ཚོགས་པར་གྱུར་པ་དང་།</s>
    <s id="70:3">ཤིན་ཏུ་ཟབ་པའི་དོན་དག་ལ་སྐུར་པ་མི་འདེབས་པ་དང་།</s>
    <s id="70:4">སྤྱོད་པ་དང་པོའི་བྱང་ཆུབ་སེམས་དཔའ་དག་ཐམས་ཅད་མཁྱེན་པ་ཡིན་ནོ། །</s>
  </p>
  <p id="71">
    <s id="71:1">སྙམ་པའི་བསམ་པ་བསྐྱེད་པ་དང་། སེམས་ཅན་རྣམས་ལ་བྱམས་པ་ཚད་མེད་པ་སྐྱེས་པ་སྟེ། </s>
  </p>
  <p id="72">
    <s id="72:1">འདི་དག་ནི་རྣམ་ [51b.3]པ་བཞི་ཞེས་བྱའོ། །</s>
  </p>
  <p id="73">
    <s id="73:1">དེ་ནས་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ།</s>
    <s id="73:2"/>
  </p>
  <p id="74">
    <s id="74:1">ཟབ་མོའི་ཆོས་ལ་སྐུར་མི་འདེབས། །</s>
  </p>
  <p id="75">
    <s id="75:1">ཐམས་ཅད་མཁྱེན་པའི་འདུ་ཤེས་སྐྱེད། །</s>
  </p>
  <p id="76">
    <s id="76:1">བྱམས་སེམས་ལས་ཀྱི་སྒྲིབ་པ་སྦྱོང་། །</s>
  </p>
  <p id="77">
    <s id="77:1">རིགས་ [51b.4]ཀྱི་བུ་ཤིན་ཏུ་བསལ་བར་དཀའ་བའི་ལས་ཀྱི་སྒྲིབ་པ་ནི་རྣམ་པ་བཞི་ཡོད་དེ། </s>
  </p>
  <p id="78">
    <s id="78:1">བཞི་གང་ཞེ་ན།</s>
    <s id="78:2">བྱང་ཆུབ་སེམས་དཔའི་སྡོམ་པ་ལས་ཤིན་ཏུ་ལྕི་བའི་ཁ་ན་མ་ཐོ་བ་བྱས་པ་དང་།</s>
    <s id="78:3">ཐེག་པ་ཆེན་པོའི་མདོ་སྡེ་ལ་སེམས་ཀྱིས་སྐུར་པ་བཏབ་པ་དང་།</s>
    <s id="78:4">རང་གི་དགེ་བའི་རྩ་བ་འཕེལ་བར་མི་ [51b.5]བྱེད་པ་དང་།</s>
    <s id="78:5">སྲིད་པ་གསུམ་ལ་མངོན་པར་ཞེན་ནས་</s>
  </p>
  <p id="79">
    <s id="79:1">ངེས་པར་འབྱུང་བའི་སེམས་མེད་པ་གང་ཡིན་པའོ། །</s>
  </p>
  <p id="80">
    <s id="80:1">གཞན་ཡང་ལས་ཀྱི་སྒྲིབ་པའི་གཉེན་པོར་གྱུར་པ་རྣམ་པ་བཞི་ཡོད་དེ། </s>
  </p>
  <p id="81">
    <s id="81:1">བཞི་གང་ཞེ་ན།</s>
    <s id="81:2">ཕྱོགས་བཅུའི་འཇིག་རྟེན་ན་བཞུགས་པའི་དེ་བཞིན་གཤེགས་པ་ཐམས་ [51b.6]ཅད་ལ་</s>
    <s id="81:3">བསམ་པ་ཐག་པ་ནས་ཉེ་བར་བསྙེན་ནས་</s>
    <s id="81:4">ཁ་ན་མ་ཐོ་བ་ཐམས་ཅད་བཤགས་པར་བྱེད་པ་དང་།</s>
    <s id="81:5">སེམས་ཅན་ཐམས་ཅད་ཀྱི་ཆེད་དུ་</s>
    <s id="81:6">དེ་བཞིན་གཤེགས་པ་རྣམས་ལ་དམ་པའི་ཆོས་ཟབ་མོ་བཤད་པར་གསོལ་བ་འདེབས་པ་དང་།</s>
    <s id="81:7">སེམས་ཅན་ཐམས་ཅད་ཀྱི་བསོད་ནམས་ [51b.7]ཇི་སྙེད་པ་དག་ལ་རྗེས་སུ་ཡི་རང་བ་དང་།</s>
    <s id="81:8">བསོད་ནམས་ཀྱི་དགེ་བའི་རྩ་བ་ཇི་སྙེད་པ་ཐམས་ཅད་</s>
    <s id="81:9">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བ་གང་ཡིན་པའོ། །</s>
  </p>
  <p id="82">
    <s id="82:1">དེ་ནས་བཅོམ་ལྡན་འདས་ལ་བརྒྱ་བྱིན་ལྷའི་དབང་པོས་འདི་སྐད་ཅེས་གསོལ་ཏོ། ། </s>
  </p>
  <p id="83">
    <s id="83:1">[52a] [52a.1]བཅོམ་ལྡན་འདས་འཇིག་རྟེན་ན་སྐྱེས་པ་དང་། བུད་མེད་ཇི་སྙེད་</s>
    <s id="83:2">མཆིས་པ་དག་ལས་ཐེག་པ་ཆེན་པོའི་སྤྱོད་པ་སྤྱོད་པར་རྔོ་ཐོགས་པ་ཡང་</s>
    <s id="83:3">མཆིས་སྤྱོད་པར་རྔོ་མི་ཐོགས་པ་ཡང་མཆིས་ན་</s>
  </p>
  <p id="84">
    <s id="84:1">ཇི་ལྟར་སེམས་ཅན་ཐམས་ཅད་ཀྱི་བསོད་ནམས་ཀྱི་དགེ་བའི་རྩ་བ་དག་ལ་རྗེས་སུ་ཡི་རང་ [52a.2]བར་བགྱི་ལགས།</s>
    <s id="84:2">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="84:3">རིགས་ཀྱི་བུ་སེམས་ཅན་གང་ལ་ལ་ཞིག་ཐེག་པ་ཆེན་པོ་སྒོམ་པར་མི་ནུས་མོད་ཀྱི།</s>
    <s id="84:4">འོན་ཀྱང་ཉིན་མཚན་དུས་དྲུག་ཏུ་</s>
    <s id="84:5">བླ་གོས་ཕྲག་པ་གཅིག་ལ་གཟར་ཏེ་</s>
  </p>
  <p id="85">
    <s id="85:1">པུས་མོ་གཡས་པའི་ལྷ་ང་ས་ལ་བཙུགས་ནས་</s>
    <s id="85:2">གུས་པས་ [52a.3]ཐལ་མོ་སྦྱར་ཏེ་</s>
  </p>
  <p id="86">
    <s id="86:1">སེམས་རྩེ་གཅིག་ཏུ་དྲན་པ་ཉེ་བར་བཞག་ནས་</s>
  </p>
  <p id="87">
    <s id="87:1">རྗེས་སུ་ཡི་རང་བར་བྱེད་ནས་</s>
    <s id="87:2">བསོད་ནམས་ཚད་མེད་པ་སྙེད་འཐོབ་པར་འགྱུར་བས་</s>
    <s id="87:3">འདི་སྐད་དུ་</s>
    <s id="87:4">ཕྱོགས་བཅུའི་འཇིག་རྟེན་གྱི་ཁམས་ན་སེམས་ཅན་གང་དག་</s>
    <s id="87:5">ད་ལྟར་སྦྱིན་པ་དང་། ཚུལ་ཁྲིམས་དང་། སེམས་ཀྱི་ཤེས་རབ་མངོན་པར་ [52a.4]སྒྲུབ་པ་</s>
    <s id="87:6">ཇི་སྙེད་པ་དེ་དག་ཐམས་ཅད་ལ་དེང་བདག་ཤིན་ཏུ་དང་བས་རྗེས་སུ་ཡི་རང་ངོ་། །</s>
  </p>
  <p id="88">
    <s id="88:1">ཞེས་བརྗོད་པར་གྱུར་ན་དེ་ལྟར་རྗེས་སུ་ཡི་རང་བའི་བསོད་ནམས་ཀྱི་དབང་གིས་གདོན་མི་ཟ་བར་ཤིན་ཏུ་བཙུན་ཞིང་ཁྱད་པར་དུ་</s>
    <s id="88:2">འཕགས་པ་བླ་ན་མེད་པ་མཚུངས་པ་མེད་པ་མཆོག་ཏུ་གྱ་ནོམ་པའི་འབྲས་ [52a.5]བུ་ཐོབ་པར་འགྱུར་རོ། །</s>
    <s id="88:3">དེ་བཞིན་དུ་འདས་པ་དང་མ་འོངས་པའི་སེམས་ཅན་ཐམས་ཅད་ཀྱི་</s>
    <s id="88:4">དགེ་བའི་རྩ་བ་ཇི་སྙེད་པ་ཐམས་ཅད་ལ་ཡང་རྗེས་སུ་ཡི་རང་བར་བྱའོ། །</s>
  </p>
  <p id="89">
    <s id="89:1">གཞན་ཡང་ད་ལྟར་བྱང་ཆུབ་སེམས་དཔའི་སྤྱོད་པ་དང་པོ་པས་བྱང་ཆུབ་ཏུ་སེམས་བསྐྱེད་པ་ལས་བྱུང་བའི་བསོད་ནམས་ཇི་ [52a.6]སྙེད་པ་དག་དང་།</s>
    <s id="89:2">བསྐལ་པ་ཆེན་པོ་བརྒྱ་འདས་ནས་བྱང་ཆུབ་སེམས་དཔའི་སྤྱོད་པ་སྤྱད་པ་ལས་</s>
    <s id="89:3">བྱུང་བའི་བསོད་ནམས་ཆེན་པོ་གང་ཡིན་པ་དང་། མི་སྐྱེ་བའི་བཟོད་པ་ཐོབ་པ་ནས་</s>
    <s id="89:4">ཕྱིར་མི་ལྡོག་པ་དང་། ཚེ་གཅིག་གིས་དབང་བསྐུར་བར་འགྱུར་བའི་བར་དག་ལས་</s>
    <s id="89:5">བྱུང་བའི་བསོད་ [52a.7]ནམས་ཀྱི་ཕུང་པོ་གང་ཡིན་པ་</s>
    <s id="89:6">དེ་དག་ཐམས་ཅད་ལ་ཡང་འདི་ལྟར་བསམ་པ་ཐག་པ་ནས་རྗེས་སུ་ཡི་རང་ཞིང་བསྔགས་པ་བརྗོད་པར་བྱའོ། །</s>
  </p>
  <p id="90">
    <s id="90:1">དེ་བཞིན་དུ་འདས་པ་དང་། མ་འོངས་པའི་བྱང་ཆུབ་སེམས་དཔའ་ཐམས་ཅད་ཀྱི་</s>
    <s id="90:2">བསོད་ནམས་ཇི་སྙེད་པ་དག་ལ་ཡང་རྗེས་སུ་ཡི་རང་ཞིང་བསྔགས་ [52b] [52b.1]པ་བརྗོད་པར་བྱའོ། །</s>
  </p>
  <p id="91">
    <s id="91:1">གཞན་ཡང་ད་ལྟར་ཕྱོགས་བཅུའི་འཇིག་རྟེན་ན་ཡང་དག་པའི་ཐམས་ཅད་མཁྱེན་པ། བྱང་ཆུབ་གྱ་ནོམ་པ་བརྙེས་པའི་སངས་རྒྱས་བཅོམ་ལྡན་འདས་</s>
    <s id="91:2">ཐམས་ཅད་སེམས་ཅན་མཐའ་ཡས་པ་རྣམས་ཡོངས་སུ་བཟླ་བའི་ཕྱིར་</s>
    <s id="91:3">བླ་ན་མེད་པའི་ཆོས་ཀྱི་འཁོར་ལོ་བསྐོར་བ། [52b.2]</s>
    <s id="91:4">ཐོགས་པ་མི་མངའ་བའི་ཆོས་ཀྱི་སྦྱིན་པ་བཏང་བ།</s>
    <s id="91:5">ཆོས་ཀྱི་རྔ་བརྡུངས་པ། ཆོས་ཀྱི་དུང་བུས་པ། ཆོས་ཀྱི་རྒྱལ་མཚན་བཙུགས་པ། ཆོས་ཀྱི་ཆར་ཕབ་པ་</s>
    <s id="91:6">དག་གིས་ཐུགས་བརྩེ་བས་སེམས་ཅན་ཐམས་ཅད་ལ་བསྐུལ་ཞིང་ཡོངས་སུ་བཏུལ་བས་</s>
    <s id="91:7">ཐམས་ཅད་མངོན་པར་ཡིད་ཆེས་ [52b.3]པར་གྱུར་ནས་</s>
  </p>
  <p id="92">
    <s id="92:1">ཆོས་ཀྱི་སྦྱིན་པས་ཚིམ་པར་མཛད་པའི་དབང་གིས་ཟད་མི་</s>
    <s id="92:2">ཤེས་པའི་བདེ་བ་ཐོབ་པ་ལ་བཀོད་པ་གང་ཡིན་པ་དང་།</s>
    <s id="92:3">གཞན་ཡང་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་ཀྱིས་བསོད་ནམས་བསགས་པ་ལས་བྱུང་བའི་དགེ་བའི་རྩ་བ་གང་ཡིན་པ་དང་།</s>
    <s id="92:4">སེམས་ [52b.4]ཅན་གང་གིས་འདི་འདྲ་བའི་བསོད་ནམས་ད་དུང་ཕུན་སུམ་ཚོགས་པར་མ་གྱུར་པ་དག་</s>
    <s id="92:5">ཐམས་ཅད་ཕུན་སུམ་ཚོགས་པར་འགྱུར་བ་གང་ཡིན་པ་</s>
    <s id="92:6">དེ་དག་ལ་བདག་རྗེས་སུ་ཡི་རང་ངོ་། །</s>
  </p>
  <p id="93">
    <s id="93:1">དེ་བཞིན་དུ་འདས་པ་དང་། མ་བྱོན་པའི་སངས་རྒྱས་དང་། བྱང་ཆུབ་སེམས་དཔའ་དང་། ཉན་ [52b.5]ཐོས་དང་། རང་སངས་རྒྱས་རྣམས་ཀྱི་བསོད་ནམས་</s>
    <s id="93:2">ཇི་སྙེད་པ་ཐམས་ཅད་ལ་ཡང་བསམ་པ་ཐག་པ་ནས་རྗེས་སུ་ཡི་རང་ངོ་། །ཞེས་བརྗོད་པར་བྱའོ། །</s>
  </p>
  <p id="94">
    <s id="94:1">རིགས་ཀྱི་བུ་དེ་ལྟར་ན་རྗེས་སུ་ཡི་རང་བ་</s>
    <s id="94:2">གང་ཡིན་པ་དེས་བསོད་ནམས་ཀྱི་ཕུང་པོ་ཚད་མེད་པ་རྙེད་ཐོབ་པར་འགྱུར་རོ། །</s>
    <s id="94:3">གང་ [52b.6]གཱའི་ཀླུང་གི་བྱེ་མ་སྙེད་དང་མཉམ་པའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་</s>
    <s id="94:4">ཇི་སྙེད་ཡོད་པ་དེ་དག་ཐམས་ཅད་ཉོན་མོངས་པ་སྤངས་ཏེ་</s>
  </p>
  <p id="95">
    <s id="95:1">དགྲ་བཅོམ་པ་མངོན་པར་གྲུབ་པར་གྱུར་ལ།</s>
    <s id="95:2">རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་ནམ་འཚོའི་བར་དུ་</s>
    <s id="95:3">རྟག་པར་ [52b.7]གོས་དང་། བཟའ་བ་དང་། བཏུང་བ་དང་། མལ་ཆ་དང་། གསོས་སྨན་མཆོག་དམ་པ་རྣམས་ཀྱིས་མཆོད་པ་དང་</s>
    <s id="95:4">རིམ་གྲོ་བྱས་པས་འཐོབ་པའི་བསོད་ནམས་གང་ཡིན་པ་</s>
    <s id="95:5">དེས་འདི་ལྟར་སྔ་མ་ལྟ་བུར་རྗེས་སུ་ཡི་རང་བའི་བསོད་ནམས་དེ་དང་བསྐྲུན་ན་སྟོང་གི་ཆ་གཅིག་ཙམ་དུ་ཡང་ཉེ་བར་མི་ [53a] [53a.1]འགྲོའོ། །</s>
  </p>
  <p id="96">
    <s id="96:1">དེ་ཅིའི་ཕྱིར་ཞེ་ན།</s>
    <s id="96:2">མཆོད་པ་བྱས་པའི་བསོད་ནམས་གང་ཡིན་པ་དེ་ནི་གྲངས་དང་བཅས་ཤིང་ཚད་དང་བཅས་པས་</s>
    <s id="96:3">བསོད་ནམས་ཐམས་ཅད་ཡོངས་སུ་སྡུད་པར་མི་འགྱུར་ལ་</s>
    <s id="96:4">རྗེས་སུ་ཡི་རང་བའི་བསོད་ནམས་གང་ཡིན་པ་དེ་ལ་ནི་ཚད་མེད་ཅིང་གྲངས་ [53a.2]མེད་པས་</s>
    <s id="96:5">དུས་གསུམ་གྱི་བསོད་ནམས་ཐམས་ཅད་ཡོངས་སུ་སྡུད་པར་བྱེད་པས་</s>
    <s id="96:6">དེའི་ཕྱིར་གང་ལ་ལ་ཞིག་དགེ་བའི་རྩ་བ་ཁྱད་པར་ཅན་འཕེལ་བར་འདོད་པས་</s>
    <s id="96:7">འདི་ལྟར་རྗེས་སུ་ཡི་རང་བའི་བསོད་ནམས་མངོན་པར་བསྒྲུབ་པར་བྱའོ། །</s>
  </p>
  <p id="97">
    <s id="97:1">བུད་མེད་གང་ལ་ལ་ཞིག་</s>
    <s id="97:2">བུད་མེད་ཀྱི་ལུས་ཡོངས་ [53a.3]སུ་བསྒྱུར་ནས་སྐྱེས་པའི་ལུས་ཡོངས་སུ་འགྲུབ་པར་འདོད་ན་</s>
  </p>
  <p id="98">
    <s id="98:1">ཡང་རྗེས་སུ་ཡི་རང་བའི་བསོད་ནམས་མངོན་པར་སྒྲུབ་པར་བྱེད་ན་</s>
  </p>
  <p id="99">
    <s id="99:1">གདོན་མི་ཟ་བར་ཡིད་ལ་བསམས་པ་བཞིན་དུ་ཚེ་འདི་ཉིད་ལ་སྐྱེས་པའི་ལུས་མངོན་པར་འགྲུབ་པར་འགྱུར་རོ། །</s>
    <s id="99:2">དེ་ནས་བཅོམ་ལྡན་འདས་ལ་བརྒྱ་བྱིན་ [53a.4]ལྷའི་དབང་པོས་འདི་སྐད་ཅེས་གསོལ་ཏོ། །</s>
  </p>
  <p id="100">
    <s id="100:1">བཅོམ་ལྡན་འདས་རྗེས་སུ་ཡི་རང་བའི་བསོད་ནམས་གང་ལགས་པ་དེ་ནི་འཚལ་བར་གྱུར་ན་</s>
  </p>
  <p id="101">
    <s id="101:1">སླད་མའི་བྱང་ཆུབ་སེམས་དཔའ་ཐམས་ཅད་ཆོས་ཀྱི་འཁོར་ལོ་བསྐོར་བར་འགྱུར་བ་དང་།</s>
    <s id="101:2">ད་ལྟར་གྱི་བྱང་ཆུབ་སེམས་དཔའ་རྣམས་ཡང་ [53a.5]དག་པའི་རྣལ་འབྱོར་སྒོམ་པར་འགྱུར་བར་བགྱིད་པའི་སླད་དུ་བསྐུལ་བ་དང་།</s>
    <s id="101:3">གསོལ་བ་བཏབ་པའི་བསོད་ནམས་གང་ལགས་པ་བཤད་དུ་གསོལ།</s>
  </p>
  <p id="102">
    <s id="102:1">བཅོམ་ལྡན་འདས་ཀྱིས་བཀའ་སྩལ་པ། ལྷའི་དབང་པོ་</s>
    <s id="102:2">རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་བླ་ན་མེད་པ་ [53a.6]ཡང་དག་པར་རྫོགས་པའི་བྱང་ཆུབ་ཡོངས་སུ་གཉེར་བ་གང་ཡིན་པ་</s>
    <s id="102:3">དེས་ཉན་ཐོས་དང་། རང་སངས་རྒྱས་དང་། ཐེག་པ་ཆེན་པོའི་ལམ་བསྒོམ་པར་འདོད་ན་</s>
  </p>
  <p id="103">
    <s id="103:1">ཡང་གང་ཟག་དེས་ཉིན་མཚན་དུས་དྲུག་ཏུ་</s>
    <s id="103:2">སྔ་མ་ལྟ་བུའི་སྤྱོད་ལམ་གྱིས་སེམས་རྩེ་གཅིག་དུ་དྲན་པ་ཉེ་བར་གཞག་ [53a.7]ནས་</s>
    <s id="103:3">འདི་སྐད་དུ་དེང་བདག་ཕྱོགས་བཅུ་ན་སངས་རྒྱས་བཅོམ་ལྡན་འདས་</s>
    <s id="103:4">བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་པར་གྱུར་ཀྱང་</s>
    <s id="103:5">བླ་ན་མེད་པའི་ཆོས་ཀྱི་འཁོར་ལོ་ད་དུང་མ་བསྐོར་བ་དང་།</s>
    <s id="103:6">རྣམ་པར་སྨིན་པའི་སྐུ་སྤངས་ནས་ཡོངས་སུ་མྱ་ངན་ལས་འདའ་བར་ [53b] [53b.1]བཞེད་པ་གང་ལགས་པ་</s>
    <s id="103:7">དེ་དག་ཐམས་ཅད་ལ་བདག་བསམ་པ་ཐག་པ་ནས་སྤྱི་བོས་བཏུད་དེ་ཕྱག་བགྱིས་ནས་</s>
  </p>
  <p id="104">
    <s id="104:1">སེམས་ཅན་ཐམས་ཅད་ཡོངས་སུ་བསྒྲལ་ཞིང་བདེ་བར་བགྱི་བ་དང་།</s>
    <s id="104:2">སྔར་གོང་དུ་བསྟན་པ་ལྟར་བས་པ་མ་མཆིས་པའི་བདེ་བ་འཐོབ་པར་བགྱི་བའི་སླད་དུ་</s>
    <s id="104:3">ཆོས་ཀྱི་འཁོར་ལོ་ [53b.2]ཆེན་པོ་ཡོངས་སུ་བསྐོར་བ་དང་།</s>
    <s id="104:4">ཆོས་ཀྱི་ཆར་པ་ཆེན་པོ་དབབ་པ་དང་།</s>
    <s id="104:5">ཆོས་ཀྱི་སྒྲོན་མ་ཆེན་མོ་སྦར་བ་དང་།</s>
    <s id="104:6">དོན་གྱི་ཚུལ་གསལ་བར་མཛད་པ་དང་།</s>
    <s id="104:7">ཐོགས་པ་མི་མངའ་བའི་ཆོས་ཀྱི་སྦྱིན་པ་བཏང་ནས་</s>
  </p>
  <p id="105">
    <s id="105:1">ཡོངས་སུ་མྱ་ངན་ལས་མི་འདའ་ཞིང་</s>
    <s id="105:2">འཇིག་རྟེན་ན་ཡུན་རིང་དུ་བཞུགས་ [53b.3]པར་</s>
    <s id="105:3">བསྐུལ་ཞིང་གསོལ་བ་འཚལ་ལོ། །</s>
    <s id="105:4">དེང་བདག་གིས་བསྐུལ་ཞིང་གསོལ་བ་བཏབ་པའི་བསོད་ནམས་གང་ལགས་པ་</s>
    <s id="105:5">འདི་དག་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ། །</s>
  </p>
  <p id="106">
    <s id="106:1">ཇི་ལྟར་འདས་པ་དང་། ད་ལྟར་གྱི་བྱང་ཆུབ་ [53b.4]སེམས་དཔའ་སེམས་དཔའ་ཆེན་པོ་རྣམས་ཀྱིས་བསྐུལ་བ་དང་། གསོལ་བ་བཏབ་པའི་བསོད་ནམས་དེ་དག་བྱང་ཆུབ་ཏུ་ཡོངས་སུ་བསྔོས་པ་</s>
    <s id="106:2">དེ་བཞིན་དུ་བདག་གིས་ཀྱང་བསྐུལ་བ་དང་གསོལ་བ་བཏབ་པའི་བསོད་ནམས་གང་ལགས་པ་དེ་དག་བླ་ན་མེད་པ་ཡང་དག་པར་རྫོགས་ [53b.5]པའི་བྱང་ཆུབ་ཏུ་ཡོངས་སུ་བསྔོ་བར་བགྱིའོ་ཞེས་བརྗོད་པར་བྱའོ། །</s>
  </p>
  <p id="107">
    <s id="107:1">རིགས་ཀྱི་བུ་གལ་ཏེ་གང་ལ་ལ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ།  དེ་བཞིན་གཤེགས་པ་ལ་མཆོད་པ་བྱས་པ་བས་</s>
    <s id="107:2">གང་ལ་ལ་ཞིག་ [53b.6]གིས་དེ་བཞིན་གཤེགས་པ་ལ་ཆོས་ཀྱི་འཁོར་ལོ་ཆེན་པོ་བསྐོར་བར་གསོལ་བ་བཏབ་པས་འཐོབ་པའི་བསོད་ནམས་གང་ཡིན་པ་</s>
    <s id="107:3">དེ་སྔ་མ་བས་ཆེས་ཁྱད་པར་དུ་འཕགས་ཏེ</s>
  </p>
  <p id="108">
    <s id="108:1">དེ་ཅིའི་ཕྱིར་ཞེ་ན།</s>
    <s id="108:2">དེ་ནི་ཟང་ཟིང་གི་སྦྱིན་པ་ཡིན་ལ་འདི་ནི་ཆོས་ཀྱི་སྦྱིན་པ་ཡིན་པས་སོ། །</s>
  </p>
  <p id="109">
    <s id="109:1">རིགས་ཀྱི་བུ་ [53b.7]སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་སྟེ་</s>
  </p>
  <p id="110">
    <s id="110:1">སྦྱིན་པ་བཏང་བ་ལྟ་རེ་ཞིག་ཞོག་གི །</s>
    <s id="110:2">གལ་ཏེ་གང་ལ་ལ་ཞིག་གིས་གང་གཱའི་ཀླུང་གི་བྱེ་མ་སྙེད་ཀྱི་སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ</s>
  </p>
  <p id="111">
    <s id="111:1">སངས་རྒྱས་ [54a] [54a.1]ཐམས་ཅད་ལ་མཆོད་པ་བྱས་པ་བས་བསྐུལ་ཞིང་</s>
    <s id="111:2">གསོལ་བ་བཏབ་པའི་བསོད་ནམས་གང་ཡིན་པ་དེ་བས་ཀྱང་ཆེས་ཁྱད་པར་དུ་འཕགས་སོ། །</s>
  </p>
  <p id="112">
    <s id="112:1">ཆོས་ཀྱི་སྦྱིན་པ་ནི་ཁྱད་པར་དུ་འཕགས་པའི་ཕན་ཡོན་རྣམ་པ་ལྔ་དང་ལྡན་ཏེ། </s>
  </p>
  <p id="113">
    <s id="113:1">ལྔ་གང་ཞེ་ན།</s>
    <s id="113:2">དང་པོ་ཆོས་ཀྱི་སྦྱིན་པ་ [54a.2]གང་ཡིན་པ་དེ་ནི་བདག་དང་གཞན་ལ་ཕན་འདོགས་པར་བྱེད་ལ།</s>
    <s id="113:3">ཟང་ཟིང་གི་སྦྱིན་པ་ནི་དེ་ལྟ་མ་ཡིན་པས་སོ། །</s>
  </p>
  <p id="114">
    <s id="114:1">གཉིས་པ་ཆོས་ཀྱི་སྦྱིན་པ་གང་ཡིན་པ་དེ་ནི་སེམས་ཅན་ཁམས་གསུམ་ནས་འབྱིན་པར་བྱེད་པ་ཡིན་ལ།</s>
    <s id="114:2">ཟང་ཟིང་གི་སྦྱིན་པའི་བསོད་ནམས་གང་ཡིན་པ་དེ་ནི་འདོད་ [54a.3]པའི་ཁམས་ལས་མི་འདའ་བས་སོ། །</s>
  </p>
  <p id="115">
    <s id="115:1">གསུམ་པ་ཆོས་ཀྱི་སྦྱིན་པ་གང་ཡིན་པ་དེ་ནི་ཆོས་ཀྱི་སྐུ་ཡོངས་སུ་དག་པར་བྱེད་པ་ཡིན་ལ།</s>
    <s id="115:2">ཟང་ཟིང་གི་སྦྱིན་པས་ནི་གཟུགས་འབའ་ཞིག་འཕེལ་བར་བྱེད་པས་སོ། །</s>
  </p>
  <p id="116">
    <s id="116:1">བཞི་པ་ཆོས་ཀྱི་སྦྱིན་པ་གང་ཡིན་པ་དེ་ནི་དེར་མཐར་ཐུག་པ་མེད་པ་ [54a.4]ཡིན་ལ་</s>
    <s id="116:2">ཟང་ཟིང་གི་སྦྱིན་པ་ནི་ཟད་པར་འགྱུར་བས་སོ། །</s>
  </p>
  <p id="117">
    <s id="117:1">ལྔ་པ་ཆོས་ཀྱི་སྦྱིན་པ་གང་ཡིན་པ་དེ་ནི་མ་རིག་པ་ཡོངས་སུ་གཅོད་པར་བྱེད་ལ།</s>
    <s id="117:2">ཟང་ཟིང་གི་སྦྱིན་པ་ནི་འདོད་པའི་སྲིད་པ་ཙམ་ཐུལ་བར་འགྱུར་བས་སོ། །</s>
  </p>
  <p id="118">
    <s id="118:1">དེ་ལྟ་བས་ན་རིགས་ཀྱི་བུ་བསྐུལ་བ་དང་། གསོལ་བ་བཏབ་ [54a.5]པའི་བསོད་ནམས་ནི་ཚད་མེད་དཔག་ཏུ་</s>
    <s id="118:2">མེད་པས་དཔེ་བྱར་སླ་བ་མ་ཡིན་ནོ། །</s>
  </p>
  <p id="119">
    <s id="119:1">ང་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་</s>
    <s id="119:2">དེ་བཞིན་གཤེགས་པ་རྣམས་ལ་ཆོས་ཀྱི་འཁོར་ལོ་ཆེན་པོ་ཡོངས་སུ་བསྐོར་བར་བསྐུལ་བས་</s>
    <s id="119:3">དགེ་བའི་རྩ་བ་དེའི་དབང་གིས་</s>
    <s id="119:4">དེ་ལྟ་བས་ན་དེང་བརྒྱ་བྱིན་དང་། [54a.6]ཚངས་པའི་རྒྱལ་པོ་ལ་སོགས་པས་</s>
    <s id="119:5">ང་ལ་ཆོས་ཀྱི་འཁོར་ལོ་ཆེན་པོ་ཡོངས་སུ་བསྐོར་བར་གསོལ་བ་བཏབ་པ་ཡིན་ཏེ</s>
  </p>
  <p id="120">
    <s id="120:1">རིགས་ཀྱི་བུ་ཆོས་ཀྱི་འཁོར་ལོ་ཡོངས་སུ་བསྐོར་བར་བསྐུལ་བ་ནི་</s>
    <s id="120:2">སེམས་ཅན་རྣམས་ཡོངས་སུ་སྒྲོལ་ཞིང་བདེ་བར་བྱེད་པ་ཡིན་པའི་ཕྱིར་རོ། །</s>
    <s id="120:3">ང་སྔོན་བྱང་ཆུབ་ཀྱི་སྤྱད་ [54a.7]པ་སྤྱོད་པ་ན་</s>
    <s id="120:4">དེ་བཞིན་གཤེགས་པ་རྣམས་འཇིག་རྟེན་ན་ཡུན་རིང་དུ་བཞུགས་ཤིང་</s>
    <s id="120:5">ཡོངས་སུ་མྱ་ངན་ལས་མི་འདའ་བར་གསོལ་བ་བཏབ་པས་ན་</s>
    <s id="120:6">དགེ་བའི་རྩ་བ་དེ་ལ་བརྟེན་ནས་</s>
  </p>
  <p id="121">
    <s id="121:1">ངས་སྟོབས་བཅུ་དང་།</s>
    <s id="121:2">བསྙེངས་པ་མི་མངའ་བ་བཞི་དང་།</s>
    <s id="121:3">སོ་སོ་ཡང་དག་པར་རིག་པ་བཞི་དང་།</s>
    <s id="121:4">བྱམས་ [54b] [54b.1]པ་ཆེན་པོ་དང་། སྙིང་རྗེ་ཆེན་པོ་དང་།</s>
    <s id="121:5">མ་འདྲེས་པའི་ཆོས་གྲངས་མེད་པ་སྙེད་བརྙེས་པར་གྱུར་པ་ཡིན་ཏེ</s>
  </p>
  <p id="122">
    <s id="122:1">ང་ལྷག་མ་མེད་པའི་མྱ་ངན་ལས་འདས་པས་ཡོངས་སུ་མྱ་ངན་ལས་འདས་པར་འགྱུར་ཡང་།</s>
    <s id="122:2">ངའི་ཡང་དག་པའི་ཆོས་འཇིག་རྟེན་ན་ཡུན་རིང་བར་གནས་པར་འགྱུར་བ་ཡིན་ [54b.2]ནོ། །</s>
  </p>
  <p id="123">
    <s id="123:1">ངའི་ཆོས་ཀྱི་སྐུ་གང་ཡིན་པ་དེ་ནི་རྣམ་པར་དག་ཅིང་དཔེ་ཟླ་མེད་པས་</s>
    <s id="123:2">མཚན་མཆོག་དམ་པ་སྣ་ཚོགས་དང་། མཁྱེན་པ་ཚད་མེད་པ་དང་། དབང་ཚད་མེད་པ་དང་།</s>
    <s id="123:3">ཡོན་ཏན་བསམ་གྱིས་མི་ཁྱབ་པའི་ཚད་མེད་པ་དང་ལྡན་ཞིང་།</s>
    <s id="123:4">སེམས་ཅན་ཐམས་ཅད་ལ་ཕན་ [54b.3]འདོགས་པར་</s>
    <s id="123:5">མཛད་པས་བསྐལ་པ་བྱེ་བ་བརྒྱ་སྟོང་སྙེད་དུ་བརྗོད་ཀྱང་མཐར་ཐུག་པར་མི་འགྱུར་རོ། །</s>
    <s id="123:6">ཆོས་ཀྱི་སྐུས་ནི་ཆོས་ཐམས་ཅད་ཡོངས་སུ་སྡུད་པར་མཛད་ལ་</s>
    <s id="123:7">ཆོས་ཐམས་ཅད་ཀྱིས་ནི་ཆོས་ཀྱི་སྐུ་ཡོངས་སུ་སྡུད་པར་མི་བྱེད་དོ། །</s>
  </p>
  <p id="124">
    <s id="124:1">ཆོས་ཀྱི་སྐུ་རྟག་པར་གནས་ཀྱང་</s>
    <s id="124:2">རྟག་ [54b.4]པའི་ལྟ་བར་ལྟུང་བར་མི་འགྱུར་རོ། །</s>
    <s id="124:3">འགག་པར་འགྱུར་ཡང་</s>
    <s id="124:4">ཆད་པའི་ལྟ་བར་འགྱུར་བ་མ་ཡིན་པས་</s>
    <s id="124:5">སེམས་ཅན་གྱི་ཐ་དད་པའི་ལྟ་བ་རྣམ་པ་སྣ་ཚོགས་རྣམ་པར་བཤིག་ནས་</s>
  </p>
  <p id="125">
    <s id="125:1">སེམས་ཅན་གྱི་ཡང་དག་པའི་ལྟ་བ་རྣམ་པ་སྣ་ཚོགས་བསྐྱེད་པར་མཛད་དོ། །</s>
  </p>
  <p id="126">
    <s id="126:1">སེམས་ཅན་ [54b.5]ཐམས་ཅད་ཀྱི་འཆིང་བ་དགྲོལ་བར་མཛད་ཀྱང་</s>
    <s id="126:2">དགྲོལ་བར་བྱ་བ་ཅི་ཡང་མི་མངའོ། །</s>
  </p>
  <p id="127">
    <s id="127:1">སེམས་ཅན་རྣམས་ཀྱི་དགེ་བའི་རྩ་བ་རྣམས་བསྐྱེད་པས་</s>
    <s id="127:2">ཡོངས་སུ་མ་སྨིན་པ་གང་ཡིན་པ་དེ་ནི་ཡོངས་སུ་སྨིན་པར་མཛད་ལ།</s>
    <s id="127:3">ཡོངས་སུ་སྨིན་པ་གང་ཡིན་པ་དེ་ནི་རྣམ་པར་གྲོལ་བར་མཛད་ [54b.6]ཀྱང་</s>
    <s id="127:4">མངོན་པར་འདུ་མཛད་པ་ཡང་མི་མངའ། ། གཡོ་བ་ཡང་མི་མངའ་བས་</s>
    <s id="127:5">འདུ་འཛི་ལས་ཐག་རིང་དུ་གྱུར་པ་རབ་ཏུ་</s>
    <s id="127:6">དབེན་ཞིང་མཛད་པ་མི་མངའ་བས་</s>
    <s id="127:7">རང་དབང་དུ་གྱུར་ཅིང་བདེ་བར་གྱུར་པ།</s>
    <s id="127:8">དུས་གསུམ་ལས་ཡང་དག་པར་འདས་ཀྱང་</s>
    <s id="127:9">དུས་གསུམ་སྟོན་པར་མཛད་པ་</s>
    <s id="127:10">[54b.7]ཉན་ཐོས་དང་། རང་སངས་རྒྱས་ཀྱི་སྤྱོད་ཡུལ་ལས་ངེས་པར་འབྱུང་བ།</s>
    <s id="127:11">བྱང་ཆུབ་སེམས་དཔའ་ཆེན་པོ་རྣམས་ཀྱིས་བསྒྲུབ་པར་བྱ་བ།</s>
    <s id="127:12">དེ་བཞིན་གཤེགས་པ་ཐམས་ཅད་དང་སྐུ་ཐ་དད་པར་གྱུར་པ་མེད་པ་ཡིན་ཏེ</s>
  </p>
  <p id="128">
    <s id="128:1">འདི་དག་ཐམས་ཅད་ཀྱང་བསྐུལ་ཞིང་གསོལ་བ་ [55a] [55a.1]བཏབ་པའི་དགེ་བའི་རྩ་བའི་སྟོབས་ཀྱིས་བརྙེས་པ་ཡིན་པའི་ཕྱིར་</s>
    <s id="128:2">འདི་ལྟ་བུའི་ཆོས་ཀྱི་སྐུ་ངས་དེང་བརྙེས་པ་ཡིན་ཏེ།</s>
  </p>
  <p id="129">
    <s id="129:1">དེ་ལྟ་བས་ན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་གཉེར་བར་འདོད་པས་</s>
    <s id="129:2">ཆོས་ཀྱི་རྣམ་གྲངས་འདི་ལས་ཚིག་ [55a.2]གཅིག་གམ། ཚིགས་སུ་བཅད་པ་གཅིག་ཙམ་གཞན་དག་ལ་སྟོན་པར་</s>
    <s id="129:3">བྱེད་པའི་དགེ་བའི་རྩ་བ་གང་ཡིན་པ་དེ་ཡང་ཚད་མེད་པར་གྱུར་པ་ཡིན་ན</s>
  </p>
  <p id="130">
    <s id="130:1">དེ་བཞིན་གཤེགས་པ་རྣམས་ལ་ཆོས་ཀྱི་འཁོར་ལོ་ཆེན་པོ་ཡོངས་སུ་བསྐོར་བར་བསྐུལ་ཞིང་</s>
    <s id="130:2">འཇིག་རྟེན་ན་ཡུན་རིང་དུ་བཞུགས་ [55a.3]ནས་</s>
    <s id="130:3">ཡོངས་སུ་མྱ་ངན་ལས་མི་འདའ་བར་</s>
    <s id="130:4">གསོལ་བ་འདེབས་པ་ལྟ་སྨོས་ཀྱང་ཅི་དགོས།</s>
  </p>
  <p id="131">
    <s id="131:1">དེ་ནས་བཅོམ་ལྡན་འདས་ལ་བརྒྱ་བྱིན་ལྷའི་དབང་པོས་ཡང་འདི་སྐད་ཅེས་གསོལ་ཏོ། །</s>
  </p>
  <p id="132">
    <s id="132:1">བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་བླ་ན་མེད་པ་ཡང་དག་ [55a.4]པར་རྫོགས་པའི་བྱང་ཆུབ་ཡོངས་སུ་གཉེར་ཞིང་</s>
    <s id="132:2">ཐེག་པ་གསུམ་གྱི་ལམ་བསྒོམ་པར་འཚལ་བས་དགེ་བའི་རྩ་བ་</s>
    <s id="132:3">ཅི་མཆིས་པ་ཇི་ལྟར་ཐམས་ཅད་མཁྱེན་པའི་ཡེ་ཤེས་སུ་ཡོངས་སུ་བསྔོ་བར་བགྱི་བ་ལགས།</s>
    <s id="132:4">བཅོམ་ལྡན་འདས་ཀྱིས་ལྷའི་དབང་པོ་བརྒྱ་བྱིན་ལ་བཀའ་སྩལ་པ།</s>
    <s id="132:5">[55a.5]རིགས་ཀྱི་བུ་སེམས་ཅན་གང་དག་བྱང་ཆུབ་ཡོངས་སུ་གཉེར་ཞིང་</s>
    <s id="132:6">ཐེག་པ་གསུམ་གྱི་ལམ་བསྒོམ་པས་</s>
    <s id="132:7">དགེ་བའི་རྩ་བ་ཅི་ཡོད་པ་ཡོངས་སུ་བསྔོ་བར་འདོད་པ་</s>
    <s id="132:8">དེས་ཉིན་མཚན་དུས་དྲུག་ཏུ་</s>
    <s id="132:9">གུས་པས་སེམས་རྩེ་གཅིག་ཏུ་འདི་སྐད་ཅེས།</s>
    <s id="132:10">བདག་གིས་ཐོག་མ་མེད་པའི་འཁོར་བ་ནས་</s>
    <s id="132:11">[55a.6]དཀོན་མཆོག་གསུམ་པོ་དག་གི་ཐད་དུ་</s>
    <s id="132:12">རྣལ་འབྱོར་བསྒོམས་པས་ཡོངས་སུ་རྫོགས་པར་གྱུར་པ་ལས་བྱུང་བའི་དགེ་བའི་རྩ་བ་ཅི་ཡོད་པ་དང་།</s>
    <s id="132:13">ཐ་ན་དུད་འགྲོའི་སྐྱེ་གནས་ཀྱི་སྲོག་ཆགས་དག་ལ་ཟན་ཆངས་གཅིག་ཙམ་བྱིན་པ་དང་།</s>
    <s id="132:14">དགེ་བའི་ཚིག་གང་གིས་རྩོད་པ་དག་གི་བསྡུམས་ [55a.7]བྱས་པ་དང་།</s>
    <s id="132:15">དཀོན་མཆོག་གསུམ་ལ་སྐྱབས་སུ་སོང་ནས་</s>
  </p>
  <p id="133">
    <s id="133:1">བསླབ་པའི་གནས་རྣམས་ཡང་དག་པར་བླངས་པ་དང་།</s>
    <s id="133:2">འགྱོད་ཚངས་བྱས་པ་དང་།</s>
    <s id="133:3">བསྐུལ་ཞིང་གསོལ་བ་བཏབ་པ་དང་</s>
    <s id="133:4">རྗེས་སུ་ཡི་རང་བའི་དགེ་བའི་རྩ་བ་</s>
    <s id="133:5">ཇི་སྙེད་པ་དེ་དག་དེང་བདག་གིས་ཐམས་ཅད་གཅིག་ཏུ་ [55b] [55b.1]བསྡུས་ཏེ་</s>
  </p>
  <p id="134">
    <s id="134:1">འགྱོད་ཅིང་ཕངས་པ་མེད་པའི་སེམས་ཀྱིས་</s>
    <s id="134:2">སེམས་ཅན་ཐམས་ཅད་ལ་ཡོངས་སུ་བཏང་ངོ་། །</s>
  </p>
  <p id="135">
    <s id="135:1">རྣམ་པར་གྲོལ་བའི་ཕྱོགས་ཀྱིས་ཡོངས་སུ་བཟུང་བའི་དགེ་བའི་རྩ་བ་གང་ཡིན་པ་དེ་དག་ཀྱང་</s>
    <s id="135:2">སངས་རྒྱས་བཅོམ་ལྡན་འདས་ཀྱིས་མཁྱེན་ཅིང་གཟིགས་པ།</s>
    <s id="135:3">དཔག་ཏུ་མེད་པ་ [55b.2]དང་། ཐོགས་པ་མི་མངའ་བའི་རྣམ་པར་དག་པས་</s>
    <s id="135:4">འདི་ལྟར་བསོད་ནམས་ཀྱི་དགེ་བའི་རྩ་བ་</s>
    <s id="135:5">ཇི་སྙེད་པ་དག་ཐམས་ཅད་མཚན་མའི་སེམས་ལ་མི་གནས་ཤིང་</s>
    <s id="135:6">མཚན་མའི་སེམས་ཀྱང་མི་སྤྱོད་པར་</s>
    <s id="135:7">སེམས་ཅན་ཐམས་ཅད་ལ་ཡོངས་སུ་བཏང་བ་དེ་བཞིན་དུ།</s>
    <s id="135:8">བདག་གིས་བསོད་ [55b.3]ནམས་ལས་བྱུང་བའི་དགེ་བའི་རྩ་བ་ཅི་ཡོད་པ་</s>
    <s id="135:9">དེ་དག་ཐམས་ཅད་ཀྱང་སེམས་ཅན་ཐམས་ཅད་ལ་ཡོངས་སུ་གཏོང་སྟེ</s>
  </p>
  <p id="136">
    <s id="136:1">ཐམས་ཅད་ཀྱིས་ཡིད་བཞིན་གྱི་ལག་པ་ཐོབ་ནས་</s>
    <s id="136:2">ནམ་མཁའ་ལས་རིན་པོ་ཆེ་ཕྱུང་སྟེ་</s>
    <s id="136:3">སེམས་ཅན་ཐམས་ཅད་ཀྱི་རེ་བ་ཡོངས་སུ་བསྐང་བར་གྱུར་ཅིག །</s>
  </p>
  <p id="137">
    <s id="137:1">ལོངས་ [55b.4]སྤྱོད་ཟད་མི་ཤེས་པ་དང་།</s>
    <s id="137:2">ཤེས་རབ་མཐར་ཐུག་པ་མེད་པ་དང་།</s>
    <s id="137:3">དམ་པའི་ཆོས་ཀྱི་སྤོབས་པ་ཐོགས་པ་མེད་པ་ཐོབ་ནས་</s>
  </p>
  <p id="138">
    <s id="138:1">སེམས་ཅན་ཐམས་ཅད་ཐུན་མོང་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་རྣམ་པ་</s>
    <s id="138:2">ཐམས་ཅད་མཁྱེན་པ་ [55b.5]ཐོབ་པར་གྱུར་ཅིག །</s>
  </p>
  <p id="139">
    <s id="139:1">དགེ་བའི་རྩ་བ་འདིའི་རྒྱུས་དགེ་བའི་ཆོས་ཚད་མེད་པ་བསྐྱེད་པ་གང་ཡིན་པ་</s>
    <s id="139:2">དེ་དག་ཐམས་ཅད་ཀྱང་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོའོ། །</s>
  </p>
  <p id="140">
    <s id="140:1">གཞན་ཡང་འདས་པའི་བྱང་ཆུབ་སེམས་དཔའ་ཆེན་པོ་རྣམས་</s>
    <s id="140:2">སྤྱད་པ་སྤྱོད་པ་ན་བསོད་ནམས་ཀྱི་དགེ་ [55b.6]བའི་རྩ་བ་ཐམས་ཅད་རྣམ་པ་</s>
    <s id="140:3">ཐམས་ཅད་མཁྱེན་པར་ཡོངས་སུ་བསྔོས་པ་དང་།</s>
    <s id="140:4">ད་ལྟར་དང་། མ་འོངས་པ་དག་གིས་ཇི་ལྟར་ཡོངས་སུ་བསྔོ་བ་</s>
    <s id="140:5">དེ་བཞིན་དུ་བདག་གིས་བསོད་ནམས་ཀྱི་དགེ་བའི་རྩ་བ་ཇི་སྙེད་པ་ཐམས་ཅད་ཀྱང་བླ་ན་མེད་པའི་བྱང་ཆུབ་ཏུ་ཡོངས་སུ་བསྔོའོ། །</s>
  </p>
  <p id="141">
    <s id="141:1">[55b.7]དགེ་བའི་རྩ་བ་འདི་དག་གི་དབང་གིས་སེམས་ཅན་ཐམས་ཅད་དང་དུས་གཅིག་ཏུ་</s>
    <s id="141:2">ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་</s>
    <s id="141:3">སངས་རྒྱས་གཞན་དག་ཇི་ལྟ་བ་བཞིན་དུ་བྱང་ཆུབ་ཀྱི་ཤིང་དྲུང་དུ་བྱང་ཆུབ་ཀྱི་སྙིང་པོ་ལ་གནས་ཏེ་</s>
    <s id="141:4">བསམ་གྱིས་མི་ཁྱབ་པ་ཐོགས་ [56a] [56a.1]པ་མེད་པའི་རྣམ་པར་དག་པ་དང་།</s>
    <s id="141:5">ཟད་མི་ཤེས་པའི་ཆོས་ཀྱི་གཟུངས་དང་། དཔའ་བར་འགྲོ་བའི་ཏིང་ངེ་འཛིན་ལ་གནས་ནས་</s>
    <s id="141:6">བདུད་སྡིག་ཅན་གྱི་དམག་ཚོགས་ཚད་མེད་པ་དག་ཕམ་པར་བྱས་ཏེ་</s>
  </p>
  <p id="142">
    <s id="142:1">མཁྱེན་པ་དང་། གཟིགས་པ་མངོན་པར་རྟོགས་ནས་</s>
  </p>
  <p id="143">
    <s id="143:1">འདི་ [56a.2]ལྟར་དེ་དག་ཐམས་ཅད་སྐད་ཅིག་གཅིག་ལ་གསལ་བར་རྟོགས་ཏེ་</s>
  </p>
  <p id="144">
    <s id="144:1">ནམ་གྱི་ཆ་སྨད་ལ་བདུད་རྩིའི་ཆོས་ཐོབ་ནས་</s>
  </p>
  <p id="145">
    <s id="145:1">ཟིལ་དངར་གྱི་དོན་མངོན་སུམ་དུ་གྱུར་ཏེ</s>
  </p>
  <p id="146">
    <s id="146:1">བདག་དང་སེམས་ཅན་ཐམས་ཅད་</s>
    <s id="146:2">སངས་རྒྱས་ཚེ་དཔག་ཏུ་མེད་པ་དང་།</s>
    <s id="146:3">སངས་རྒྱས་འཕགས་པའི་འོད་དང་།</s>
    <s id="146:4">[56a.3]སངས་རྒྱས་དམ་པའི་འོད་དང་།</s>
    <s id="146:5">སངས་རྒྱས་མི་འཁྲུགས་པ་དང་།</s>
    <s id="146:6">སངས་རྒྱས་ཡོན་ཏན་ལེགས་པའི་འོད་དང་།</s>
    <s id="146:7">སངས་རྒྱས་སེང་གེའི་འོད་དང་།</s>
    <s id="146:8">སངས་རྒྱས་འོད་བརྒྱ་པ་དང་།</s>
    <s id="146:9">སངས་རྒྱས་དྲན་པའི་འོད་དང་།</s>
    <s id="146:10">སངས་རྒྱས་རིན་ཆེན་མཚན་དང་།</s>
    <s id="146:11">སངས་ [56a.4]རྒྱས་རིན་ཆེན་འབར་དང་།</s>
    <s id="146:12">སངས་རྒྱས་འབར་བའི་འོད་དང་།</s>
    <s id="146:13">སངས་རྒྱས་རྒྱས་པར་འབར་བའི་འོད་དང་།</s>
    <s id="146:14">སངས་རྒྱས་བཀྲ་ཤིས་བླ་མའི་རྒྱལ་པོ་དང་།</s>
    <s id="146:15">སངས་རྒྱས་དམ་པའི་སྒྲ་དང་།</s>
    <s id="146:16">སངས་རྒྱས་བཀོད་པའི་མཆོག་དང་།</s>
    <s id="146:17">སངས་རྒྱས་ཆོས་ཀྱི་རྒྱལ་མཚན་དང་།</s>
    <s id="146:18">[56a.5]སངས་རྒྱས་བླ་མ་འཕགས་པའི་སྐུ་དང་།</s>
    <s id="146:19">སངས་རྒྱས་མངོན་པར་དགའ་བའི་གཟུགས་སྐུ་དང་།</s>
    <s id="146:20">སངས་རྒྱས་འོད་ཟེར་ཀུན་དུ་སྣང་མཛད་དང་།</s>
    <s id="146:21">སངས་རྒྱས་ཚངས་པ་རྣམ་དག་རྒྱལ་པོ་དང་།</s>
    <s id="146:22">སངས་རྒྱས་བླ་མའི་རང་བཞིན་ལ་སོགས་པ་</s>
    <s id="146:23">ཇི་ལྟ་བ་བཞིན་དུ་གྱ་ནོམ་པར་མངོན་པར་ [56a.6]རྫོགས་པར་སངས་རྒྱས་ནས་འདི་ལྟར་དེ་བཞིན་གཤེགས་པ་ཡང་དག་པར་མཁྱེན་པ་</s>
    <s id="146:24">དེ་དག་འདས་པ་དང་། མ་འོངས་པ་དང་། ད་ལྟར་ལོངས་སྤྱོད་རྫོགས་པ་དང་། སྤྲུལ་པའི་སྐུ་བསྟན་ཏེ་</s>
  </p>
  <p id="147">
    <s id="147:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་ནས་</s>
    <s id="147:2">བླ་ན་མེད་པའི་ཆོས་ཀྱི་ [56a.7]འཁོར་ལོ་ཡོངས་སུ་བསྐོར་ཏེ་སེམས་ཅན་ཡོངས་སུ་བཟླས་པ་བཞིན་དུ་བདག་ཀྱང་</s>
    <s id="147:3">དེ་བཞིན་དུ་གྱུར་ཅིག་ཅེས་རྒྱ་ཆེར་གོང་དུ་བསྟན་པ་བཞིན་དུ་བརྗོད་པར་བྱའོ། །</s>
  </p>
  <p id="148">
    <s id="148:1">རིགས་ཀྱི་བུ་ཤིན་ཏུ་དང་བའི་དད་པ་དང་ལྡན་པའི་སྐྱེས་པའམ་བུད་མེད་གང་ལ་ལ་ཞིག་</s>
    <s id="148:2">གསེར་འོད་དམ་པ་མཆོག་ཏུ་ [56b] [56b.1]རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལས་ཀྱི་སྒྲིབ་པ་ཡོངས་སུ་སྦྱོང་བའི་ལེའུ་</s>
    <s id="148:3">འདི་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པ་དང་།</s>
    <s id="148:4">དྲན་པས་མི་བརྗེད་པར་བྱས་ཏེ་</s>
  </p>
  <p id="149">
    <s id="149:1">གཞན་དག་ལ་རྒྱ་ཆེར་ཡང་དག་པར་སྟོན་པར་བྱེད་ན་</s>
  </p>
  <p id="150">
    <s id="150:1">བསོད་ནམས་ཀྱི་ཕུང་པོ་ཚད་ [56b.2]མེད་དཔག་ཏུ་མེད་པ་སྙེད་ཐོབ་པར་འགྱུར་རོ། །</s>
    <s id="150:2">འདི་ལྟ་སྟེ་དཔེར་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་སེམས་ཅན་ཇི་སྙེད་ཡོད་པ་ཐམས་ཅད་</s>
    <s id="150:3">དུས་གཅིག་ཏུ་མིའི་ལུས་མངོན་པར་གྲུབ་པར་གྱུར་ལ།</s>
    <s id="150:4">མིའི་ལུས་ཐོབ་ནས་ཀྱང་</s>
    <s id="150:5">ཐམས་ཅད་རང་སངས་ [56b.3]རྒྱས་ཀྱི་ལམ་མངོན་པར་གྲུབ་པར་གྱུར་ཏེ</s>
  </p>
  <p id="151">
    <s id="151:1">སྐྱེས་པའམ། བུད་མེད་གང་ལ་ལ་ཞིག་གིས་ནམ་འཚོའི་བར་དུ་བཀུར་སྟི་དང་། བླ་མར་བྱས་ཏེ་</s>
    <s id="151:2">ཡོ་བྱད་རྣམ་པ་སྣ་བཞི་པོ་དག་གིས་མཆོད་པར་བྱས་ཏེ། རང་སངས་རྒྱས་རེ་རེ་ལ་ཡང་སོ་སོ་ནས་</s>
    <s id="151:3">རིའི་རྒྱལ་པོ་རི་རབ་དང་ [56b.4]མཉམ་པའི་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ།</s>
  </p>
  <p id="152">
    <s id="152:1">རང་སངས་རྒྱས་དེ་དག་ཡོངས་སུ་མྱ་ངན་ལས་འདས་པའི་འོག་ཏུ་</s>
    <s id="152:2">ཡང་རིན་པོ་ཆེ་ལས་མཆོད་རྟེན་བརྩིགས་ནས་མཆོད་པ་བྱས་ཏེ་</s>
  </p>
  <p id="153">
    <s id="153:1">མཆོད་རྟེན་དེ་དག་ཀྱང་དཔག་ཚད་བཅུ་གཉིས་ཀྱི་ཚད་ཙམ་དུ་མཐོ་ཞིང་</s>
    <s id="153:2">མེ་ཏོག་ [56b.5]དང་སྤོས་དང་རིན་པོ་ཆེའི་རྒྱལ་མཚན་དང་བ་དན་དང་གདུགས་མང་པོ་དག་གིས་རྟག་པར་མཆོད་པ་བྱས་ན་</s>
  </p>
  <p id="154">
    <s id="154:1">རིགས་ཀྱི་བུ་འདི་ཇི་སྙམ་དུ་སེམས།</s>
    <s id="154:2">གང་ཟག་དེ་དག་གིས་ཐོབ་པའི་བསོད་ནམས་གང་ཡིན་པ་དེ་ནི་ཅི་མང་བ་ཡིན་སྙམ་མམ།</s>
    <s id="154:3">ལྷའི་དབང་པོས་གསོལ་པ། [56b.6]བཅོམ་ལྡན་འདས་ཤིན་ཏུ་མང་ལགས་སོ། །</s>
    <s id="154:4">རིགས་ཀྱི་བུ་གལ་ཏེ་གང་ལ་ལ་ཞིག་གིས་གསེར་འོད་དམ་པ་མཆོག་ཏུ་</s>
    <s id="154:5">རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལས་ཀྱི་སྒྲིབ་པ་ཡོངས་སུ་སྦྱོང་བའི་ལེའུ་</s>
    <s id="154:6">འདི་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་ [56b.7]པ་དང་།</s>
    <s id="154:7">དྲན་པས་མི་བརྗེད་པར་བྱས་ཏེ་</s>
  </p>
  <p id="155">
    <s id="155:1">གཞན་དག་ལ་རྒྱ་ཆེར་ཡང་དག་པར་སྟོན་པས་</s>
    <s id="155:2">འཐོབ་པའི་བསོད་ནམས་གང་ཡིན་པ་དེ་སྔར་བསྟན་པའི་མཆོད་པ་བྱས་པའི་བསོད་ནམས་གང་ཡིན་པ་དེ་དང་</s>
    <s id="155:3">བསྒྲུན་ན་བརྒྱའི་ཆར་ཡང་ཉེ་བར་མི་འགྲོ །</s>
  </p>
  <p id="156">
    <s id="156:1">བརྒྱ་སྟོང་དང་། བྱེ་བའི་ཆར་ [57a] [57a.1]ཡང་ཉེ་བར་མི་འགྲོ་བ་ནས། </s>
  </p>
  <p id="157">
    <s id="157:1">ཚད་དང་དཔེ་དང་རྒྱུའི་བར་དུ་ཡང་ཉེ་བར་མི་འགྲོའོ། །</s>
  </p>
  <p id="158">
    <s id="158:1">དེ་ཅིའི་ཕྱིར་ཞེ་ན།</s>
    <s id="158:2">རིགས་ཀྱི་བུ་དང་། རིགས་ཀྱི་བུ་མོ་དེ་དག་ཡང་དག་པའི་སྤྱོད་པ་ལ་གནས་ནས་</s>
    <s id="158:3">ཕྱོགས་བཅུའི་སངས་རྒྱས་བཅོམ་ལྡན་འདས་རྣམས་ལ་བླ་ན་མེད་ [57a.2]པའི་ཆོས་ཀྱི་འཁོར་ལོ་ཡོངས་སུ་བསྐོར་བར་གསོལ་བ་འདེབས་པར་བྱེད་ན་</s>
  </p>
  <p id="159">
    <s id="159:1">སངས་རྒྱས་བཅོམ་ལྡན་འདས་རྣམས་རབ་ཏུ་དགྱེས་ནས་བསྔགས་པ་བརྗོད་པར་འགྱུར་བས་སོ། །</s>
  </p>
  <p id="160">
    <s id="160:1">རིགས་ཀྱི་བུ་ངས་ཇི་སྐད་བསྟན་པ་བཞིན་དུ་</s>
    <s id="160:2">སྦྱིན་པ་ཐམས་ཅད་ཀྱི་ནང་ན་</s>
    <s id="160:3">ཆོས་ཀྱི་སྦྱིན་པ་ནི་མཆོག་ཏུ་ [57a.3]གྱུར་པ་ཡིན་པས་</s>
    <s id="160:4">དེའི་ཕྱིར་རིགས་ཀྱི་བུ་དཀོན་མཆོག་གསུམ་ལ་མཆོད་པ་བྱས་པས་ཀྱང་</s>
    <s id="160:5">དཔེ་བྱར་མི་ནུས་སོ། །</s>
  </p>
  <p id="161">
    <s id="161:1">གསུམ་ལ་སྐྱབས་སུ་འགྲོ་ཞིང་</s>
    <s id="161:2">བསླབ་པ་ཐམས་ཅད་བསྲུང་བར་བསྐུལ་ནས་</s>
  </p>
  <p id="162">
    <s id="162:1">ཉམས་པར་མ་བྱས་པ་དང་།</s>
    <s id="162:2">ལས་གསུམ་སྟོངས་པར་མ་གྱུར་པས་ཀྱང་</s>
    <s id="162:3">དཔེ་བྱར་མི་ [57a.4]ནུས་སོ། །</s>
  </p>
  <p id="163">
    <s id="163:1">འཇིག་རྟེན་ཐམས་ཅད་ཀྱི་</s>
    <s id="163:2">མཐུ་དང་ནུས་པ་དང་མོས་པ་</s>
    <s id="163:3">ཇི་ལྟ་བ་བཞིན་དུ་ཐེག་པ་གསུམ་པོ་དག་ཏུ་བྱང་ཆུབ་ཀྱི་སེམས་བསྐྱེད་པར་བསྐུལ་བས་ཀྱང་</s>
    <s id="163:4">དཔེ་བྱར་མི་ནུས་སོ། །</s>
  </p>
  <p id="164">
    <s id="164:1">དུས་གསུམ་གྱི་འཇིག་རྟེན་གྱི་ཁམས་ཐམས་ཅད་ན་</s>
    <s id="164:2">སེམས་ཅན་ཇི་སྙེད་ཡོད་པ་ཐམས་ཅད་ [57a.5]ཐོགས་པ་མེད་པ་ཐོབ་ནས་</s>
    <s id="164:3">བསོད་ནམས་ཚད་མེད་པ་མྱུར་དུ་ཡོངས་སུ་རྫོགས་པར་གྱུར་པས་ཀྱང་</s>
    <s id="164:4">དཔེ་བྱར་མི་ནུས་སོ། །</s>
  </p>
  <p id="165">
    <s id="165:1">དུས་གསུམ་གྱི་ཞིང་དག་ན་ཡོད་པའི་སེམས་ཅན་ཐམས་ཅད་</s>
    <s id="165:2">ཐོགས་པ་མེད་པར་</s>
    <s id="165:3">བྱང་ཆུབ་གསུམ་པོ་དག་ཐོབ་པར་བྱས་པས་ཀྱང་</s>
    <s id="165:4">དཔེ་བྱར་མི་ནུས་སོ། །</s>
  </p>
  <p id="166">
    <s id="166:1">[57a.6]དུས་གསུམ་གྱི་ཞིང་དག་ན་ཡོད་པའི་སེམས་ཅན་ཐམས་ཅད་</s>
    <s id="166:2">མྱུར་དུ་ངན་འགྲོ་བཞི་པོའི་སྡུག་བསྔལ་ལས་འབྱུང་བར་བསྐུལ་བས་ཀྱང་</s>
    <s id="166:3">དཔེ་བྱར་མི་ནུས་སོ། །</s>
  </p>
  <p id="167">
    <s id="167:1">དུས་གསུམ་གྱི་ཞིང་དག་ན་ཡོད་པའི་སེམས་ཅན་ཐམས་ཅད་</s>
    <s id="167:2">མི་དགེ་བའི་ལས་ཀྱི་སྒྲིབ་པ་ཤིན་ཏུ་ལྕི་བ་དག་ཡོངས་སུ་སྦྱང་ [57a.7]བར་བསྐུལ་བས་ཀྱང་</s>
    <s id="167:3">དཔེ་བྱར་མི་ནུས་སོ། །</s>
  </p>
  <p id="168">
    <s id="168:1">སྡུག་བསྔལ་ཐམས་ཅད་ལས་ཐར་བར་བྱ་བར་བསྐུལ་བས་ཀྱང་</s>
    <s id="168:2">དཔེ་བྱར་མི་ནུས་སོ། །</s>
  </p>
  <p id="169">
    <s id="169:1">འཇིགས་ཤིང་སྐྲག་པ་དང་སྡུག་བསྔལ་གྱིས་གཟིར་ཅིང་ཉོན་མོངས་པ་ཐམས་ཅད་ལས་</s>
    <s id="169:2">གྲོལ་བར་བྱས་པས་ཀྱང་</s>
    <s id="169:3">དཔེ་བྱར་མི་ནུས་སོ། །</s>
  </p>
  <p id="170">
    <s id="170:1">དུས་ [57b] [57b.1]གསུམ་གྱི་སངས་རྒྱས་རྣམས་ཀྱི་སྤྱན་སྔར་</s>
    <s id="170:2">སེམས་ཅན་ཐམས་ཅད་ཀྱི་བསོད་ནམས་</s>
    <s id="170:3">ཇི་སྙེད་པ་དག་ལ་རྗེས་སུ་ཡི་རང་བར་བསྐུལ་ནས་</s>
  </p>
  <p id="171">
    <s id="171:1">བྱང་ཆུབ་ཀྱི་སྨོན་ལམ་བཏབ་པས་ཀྱང་</s>
    <s id="171:2">དཔེ་བྱར་མི་ནུས་སོ། །</s>
  </p>
  <p id="172">
    <s id="172:1">སྡིག་པའི་སྤྱོད་པ་དང་། གཤེ་ཞིང་སྤྱོ་བའི་ལས་ཡོངས་སུ་བསལ་བར་བསྐུལ་བ་དང་།</s>
    <s id="172:2">[57b.2]ཡོན་ཏན་ཐམས་ཅད་ཡོངས་སུ་རྫོགས་པར་སྨོན་པ་དང་།</s>
    <s id="172:3">སྐྱེ་བ་ཐམས་ཅད་དུ་དཀོན་མཆོག་གསུམ་པོ་ཐམས་ཅད་ལ་མཆོད་པ་དང་། བླ་མར་བྱ་བ་དང་བསྔགས་པ་བརྗོད་པར་བསྐུལ་བ་དང་།</s>
    <s id="172:4">སེམས་ཅན་རྣམས་བསོད་ནམས་ཀྱི་སྤྱོད་པ་ཡོངས་སུ་དག་པ་མངོན་པར་སྒྲུབ་པར་ [57b.3]བསྐུལ་ནས་</s>
  </p>
  <p id="173">
    <s id="173:1">བྱང་ཆུབ་ཡོངས་སུ་རྫོགས་པར་བྱས་པས་ཀྱང་</s>
    <s id="173:2">དཔེ་བྱར་མི་ནུས་པས་</s>
    <s id="173:3">དེའི་ཕྱིར་འཇིག་རྟེན་གྱི་ཁམས་ཐམས་ཅད་ཀྱི་དུས་གསུམ་གྱི་དཀོན་མཆོག་གསུམ་ལ་བསྐུལ་ཞིང་གསོལ་བ་བཏབ་པ་དང་།</s>
    <s id="173:4">ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱ་བར་བསྐུལ་ [57b.4]བ་དང་།</s>
    <s id="173:5">བླ་ན་མེད་པའི་ཆོས་ཀྱི་འཁོར་ལོ་ཡོངས་སུ་བསྐོར་བར་བསྐུལ་ཞིང་གསོལ་བ་བཏབ་པ་དང་།</s>
    <s id="173:6">བསྐལ་པ་ཚད་མེད་པ་སྙེད་དུ་འཇིག་རྟེན་ན་བཞུགས་ནས་</s>
  </p>
  <p id="174">
    <s id="174:1">ཆོས་མཆོག་དམ་པ་ཟབ་མོ་བཤད་པར་བསྐུལ་ཞིང་གསོལ་བ་བཏབ་པའི་</s>
    <s id="174:2">བསོད་ནམས་གང་ཡིན་པ་དེ་ནི་ [57b.5]ཤིན་ཏུ་ཟབ་པས་གང་གིས་ཀྱང་</s>
    <s id="174:3">དཔེ་བྱར་མི་ནུས་པར་རིག་པར་བྱའོ། །</s>
  </p>
  <p id="175">
    <s id="175:1">དེ་ནས་བརྒྱ་བྱིན་ལྷའི་དབང་པོ་དང་། གང་གཱའི་ལྷ་མོ་དང་། ཚངས་པའི་རྒྱལ་པོ་དང་། རྒྱལ་ཆེན་རིས་བཞིའི་ལྷ་ཚད་མེད་པ་རྣམས་སྟན་ལས་ལངས་ཏེ་</s>
  </p>
  <p id="176">
    <s id="176:1">བླ་གོས་ཕྲག་པ་གཅིག་ཏུ་གཟར་ནས་པུས་ [57b.6]མོ་གཡས་པའི་ལྷ་ང་ས་ལ་བཙུགས་ཏེ་</s>
    <s id="176:2">ཐལ་མོ་སྦྱར་ནས་མགོ་བོས་ཕྱག་བྱས་ཏེ</s>
  </p>
  <p id="177">
    <s id="177:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="178">
    <s id="178:1">བཅོམ་ལྡན་འདས་བདག་ཅག་ཀྱང་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ཐོས་པས་ཐམས་ཅད་ཡོངས་སུ་ [57b.7]བཟུང་སྟེ་</s>
    <s id="178:2">ཀློག་པ་དང་། གཡར་ཏོན་དུ་འདོན་པ་དང་། ཀུན་ཆུབ་པར་བགྱིས་ཏེ</s>
  </p>
  <p id="179">
    <s id="179:1">གཞན་དག་ལ་རྒྱ་ཆེར་ཡང་དག་པར་བསྟན་ནས་</s>
    <s id="179:2">ཆོས་འདི་ལ་བརྟེན་ཏེ་རབ་ཏུ་གནས་པར་བགྱིད་དོ། །</s>
  </p>
  <p id="180">
    <s id="180:1">དེ་ཅིའི་སླད་དུ་ཞེ་ན།</s>
    <s id="180:2">བཅོམ་ལྡན་འདས་བདག་ཅག་བླ་ན་མ་མཆིས་པ་ཡང་དག་པར་ [58a] [58a.1]རྫོགས་པའི་བྱང་ཆུབ་ཡོངས་སུ་གཉེར་བར་འཚལ་བས་དོན་</s>
    <s id="180:3">འདི་མཚན་ཉིད་ཁྱད་པར་དུ་འཕགས་པའི་རྗེས་སུ་འབྲངས་ནས་</s>
  </p>
  <p id="181">
    <s id="181:1">ཆོས་བཞིན་དུ་སྤྱོད་པའི་སླད་དུའོ། །</s>
    <s id="181:2">དེ་ནས་ཚངས་པ་དང་། བརྒྱ་བྱིན་ལ་སོགས་པས་ཆོས་བཤད་པའི་གནས་</s>
    <s id="181:3">དེ་ཉིད་དུ་མེ་ཏོག་མནྡཱ་ར་བ་ [58a.2]རྣམ་པ་སྣ་ཚོགས་ཀྱིས་བཅོམ་ལྡན་འདས་ལ་</s>
    <s id="181:4">མངོན་པར་གཏོར་བས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱིས་ཆེན་པོ་ཐམས་ཅད་རབ་ཏུ་གཡོས་པར་གྱུར་ཏོ། །</s>
  </p>
  <p id="182">
    <s id="182:1">ལྷའི་རྔ་བོ་ཆེ་དང་། རོལ་མོ་ཐམས་ཅད་ཀྱང་མ་དཀྲོལ་བར་སྒྲ་རང་བྱུང་སྟེ། </s>
  </p>
  <p id="183">
    <s id="183:1">གསེར་གྱི་ཁ་དོག་ [58a.3]གི་འོད་ཟེར་བཀྱེ་བས་འཇིག་རྟེན་གྱི་ཁམས་ཀུན་དུ་ཁྱབ་པར་བཀང་སྟེ་</s>
  </p>
  <p id="184">
    <s id="184:1">སྒྲ་དབྱངས་དམ་པ་བྱུང་བར་གྱུར་པ་དང་།</s>
    <s id="184:2">དེ་ནས་བཅོམ་ལྡན་འདས་ལ་བརྒྱ་བྱིན་ལ་ལྷའི་དབང་པོས་འདི་སྐད་ཅེས་གསོལ་ཏོ། །</s>
  </p>
  <p id="185">
    <s id="185:1">བཅོམ་ལྡན་འདས་འདི་དག་ཐམས་ཅད་ནི་གསེར་འོད་དམ་པའི་མདོ་སྡེའི་ [58a.4]བྱིན་གྱིས་བརླབས་ཀྱི་མཐུ་ལགས་པས་</s>
    <s id="185:2">བྱམས་པ་དང་ཐུགས་རྗེས་རྣམ་པ་སྣ་ཚོགས་ཀྱིས་ཡོངས་སུ་སྐྱོབ་ཅིང་</s>
    <s id="185:3">ཕན་འདོགས་པ་དང་རྣམ་པ་སྣ་ཚོགས་ཀྱིས་བྱང་ཆུབ་སེམས་དཔའི་དགེ་བའི་རྩ་བ་འཕེལ་ཞིང་</s>
    <s id="185:4">ལས་ཀྱི་སྒྲིབ་པ་རྣམས་ཡོངས་སུ་སྦྱོང་བར་མཛད་ལགས་སོ། །</s>
    <s id="185:5">བཅོམ་ [58a.5]ལྡན་འདས་ཀྱིས་བཀའ་སྩལ་པ།</s>
    <s id="185:6">དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="185:7">ཁྱོད་ཀྱིས་ཇི་སྐད་སྨྲས་པ་བཞིན་ནོ། །</s>
  </p>
  <p id="186">
    <s id="186:1">དེ་ཅིའི་ཕྱིར་ཞེ་ན།</s>
    <s id="186:2">རིགས་ཀྱི་བུ་ངས་མངོན་པར་དྲན་ཏེ་</s>
  </p>
  <p id="187">
    <s id="187:1">སྔོན་བྱུང་བ་འདས་པའི་བསྐལ་པ་བརྒྱ་སྟོང་ཚད་མེད་པ་སྙེད་འདས་པ་དེའི་ཚེ་དེའི་དུས་ན་</s>
    <s id="187:2">དེ་བཞིན་གཤེགས་ [58a.6]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིན་པོ་ཆེའི་རྒྱལ་པོ་འོད་ཆེན་སྣང་མཛད་ཅེས་</s>
    <s id="187:3">བྱ་བ་འཇིག་རྟེན་དུ་བྱུང་སྟེ</s>
  </p>
  <p id="188">
    <s id="188:1">བསྐལ་པ་འབུམ་ཕྲག་དྲུག་བརྒྱ་བརྒྱད་ཅུའི་བར་དུ་འཇིག་རྟེན་ན་བཞུགས་སོ། །</s>
  </p>
  <p id="189">
    <s id="189:1">དེའི་ཚེ་དེ་བཞིན་གཤེགས་པ་རིན་པོ་ཆེའི་རྒྱལ་པོ་འོད་ [58a.7]ཆེན་སྣང་མཛད་ཀྱིས་ལྷ་དང་།</s>
    <s id="189:2">མི་དང་། བརྒྱ་བྱིན་དང་། ཚངས་པ་དང་། དགེ་སྦྱོང་དང་། བྲམ་ཟེ་དང་། སེམས་ཅན་ཐམས་ཅད་</s>
    <s id="189:3">ཡོངས་སུ་མྱ་ངན་ལས་བཟླས་ནས་བདེ་བར་མཛད་པའི་ཕྱིར་འཇིག་རྟེན་དུ་བྱུང་བ་ན།</s>
  </p>
  <p id="190">
    <s id="190:1">འདུས་པ་དང་པོ་ལ་ཆོས་བསྟན་པས་སྲོག་ [58b] [58b.1]ཆགས་བྱེ་བ་ཁྲག་ཁྲིག་འབུམ་ཕྲག་བརྒྱ་སྟོང་སྙེད་ཡོངས་སུ་མྱ་ངན་ལས་བཟླས་ནས་</s>
    <s id="190:2">ཐམས་ཅད་ཀྱིས་དགྲ་བཅོམ་པའི་འབྲས་བུ་ཐོབ་པས་</s>
    <s id="190:3">ཟག་པ་རྣམས་ཟད་ནས་</s>
  </p>
  <p id="191">
    <s id="191:1">རིག་པ་གསུམ་དང་། མངོན་པར་ཤེས་པ་དྲུག་དང་། ཐོགས་པ་མེད་པའི་རང་དབང་དང་ལྡན་པར་གྱུར་ཏོ། ། </s>
  </p>
  <p id="192">
    <s id="192:1">[58b.2]འདུས་པ་གཉིས་པའི་ཚེ་ཡང་སྲོག་ཆགས་བྱེ་བ་ཁྲག་ཁྲིག་འབུམ་ཕྲག་བརྒྱ་སྟོང་དགུ་བཅུ་ཡོངས་སུ་མྱ་ངན་ལས་བཟླས་ནས་</s>
    <s id="192:2">ཐམས་ཅད་ཀྱིས་དགྲ་བཅོམ་པའི་འབྲས་བུ་ཐོབ་ནས་</s>
  </p>
  <p id="193">
    <s id="193:1">ཟག་པ་རྣམས་ཟད་ནས་</s>
  </p>
  <p id="194">
    <s id="194:1">རིག་པ་གསུམ་དང་། མངོན་པར་ཤེས་པ་དྲུག་དང་། ཐོགས་པ་མེད་ [58b.3]པའི་རང་དབང་དང་ལྡན་པར་གྱུར་ཏོ། །</s>
  </p>
  <p id="195">
    <s id="195:1">འདུས་པ་གསུམ་པའི་ཚེ་ན་ཡང་སྲོག་ཆགས་བྱེ་བ་ཁྲག་ཁྲིག་འབུམ་ཕྲག་བརྒྱ་སྟོང་དགུ་བཅུ་ཡོངས་སུ་མྱ་ངན་ལས་བཟླས་ནས་</s>
    <s id="195:2">ཐམས་ཅད་ཀྱིས་དགྲ་བཅོམ་པའི་འབྲས་བུ་ཐོབ་པས་ཞེས་</s>
    <s id="195:3">བྱ་བ་ཡང་རྒྱས་པར་གོང་མ་བཞིན་ནོ། །</s>
  </p>
  <p id="196">
    <s id="196:1">རིགས་ [58b.4]ཀྱི་བུ་ང་དེའི་ཚེ་བུད་མེད་ཀྱི་ལུས་སུ་གྱུར་ཏེ། </s>
  </p>
  <p id="197">
    <s id="197:1">མིང་ནི་བསོད་ནམས་རིན་པོ་ཆེའི་འོད་ཅེས་བྱའོ། །</s>
  </p>
  <p id="198">
    <s id="198:1">འདུས་པ་གསུམ་པའི་ཚེ་ཡང་བཅོམ་ལྡན་འདས་དེ་ལ་ཉེ་བར་བསྙེན་ནས་</s>
  </p>
  <p id="199">
    <s id="199:1">གསེར་འོད་དམ་པའི་མདོ་སྡེ་འདི་ཡོངས་སུ་བཟུང་སྟེ་བཀླག་པ་དང་། ཁ་ཏོན་དུ་བཏོན་ནས་</s>
    <s id="199:2">གཞན་དག་ལ་ [58b.5]རྒྱ་ཆེར་ཡང་དག་པར་བསྟན་ཏེ</s>
  </p>
  <p id="200">
    <s id="200:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་གཉེར་བའི་ཕྱིར་</s>
    <s id="200:2">དེའི་ཚེ་བཅོམ་ལྡན་འདས་དེས་ང་ལ་</s>
    <s id="200:3">བུ་མོ་བསོད་ནམས་རིན་པོ་ཆེའི་འོད་འདི་</s>
    <s id="200:4">མ་འོངས་པའི་དུས་ན་དེ་བཞིན་གཤེགས་པ་</s>
    <s id="200:5">དགྲ་བཅོམ་པ་</s>
    <s id="200:6">ཡང་དག་པར་</s>
    <s id="200:7">རྫོགས་པའི་སངས་ [58b.6]རྒྱས་</s>
    <s id="200:8">རིག་པ་དང་ཞབས་སུ་ལྡན་པ།</s>
    <s id="200:9">བདེ་བར་གཤེགས་པ་</s>
    <s id="200:10">འཇིག་རྟེན་མཁྱེན་པ།</s>
    <s id="200:11">བླ་ན་མེད་པའི།</s>
    <s id="200:12">སྐྱེས་བུ་འདུལ་བའི་ཁ་ལོ་སྒྱུར་བ།</s>
    <s id="200:13">ལྷ་དང་མི་རྣམས་ཀྱི་སྟོན་པ་</s>
    <s id="200:14">སངས་རྒྱས་བཅོམ་ལྡན་འདས་</s>
    <s id="200:15">ཤཱཀྱ་ཐུབ་པ་</s>
    <s id="200:16">ཞེས་བྱ་བར་འགྱུར་རོ་ཞེས་ལུང་བསྟན་ཏེ།</s>
  </p>
  <p id="201">
    <s id="201:1">བུད་མེད་ཀྱི་ལུས་ [58b.7]སྤངས་ནས་</s>
    <s id="201:2">དེ་ཚུན་ཆད་ངན་འགྲོ་བཞི་ལས་ཡང་དག་པར་འདས་ཏེ།</s>
  </p>
  <p id="202">
    <s id="202:1">ལྷ་དང་མིའི་ནང་དུ་སྐྱེས་ནས་</s>
    <s id="202:2">བདེ་བའི་མཆོག་མྱོང་བར་གྱུར་ཏོ། །</s>
  </p>
  <p id="203">
    <s id="203:1">ཚེ་རབས་སྟོང་ཕྲག་བཞི་བརྒྱ་བརྒྱད་ཅུའི་བར་དུ་འཁོར་ལོས་སྒྱུར་བའི་རྒྱལ་པོ་བྱས་ཏེ། </s>
  </p>
  <p id="204">
    <s id="204:1">དེང་ཡང་དག་པར་མངོན་པར་རྫོགས་པར་སངས་ [59a] [59a.1]རྒྱས་པའི་བར་དུ་ཡང་</s>
    <s id="204:2">གྲགས་པ་འཇིག་རྟེན་གྱི་ཁམས་</s>
    <s id="204:3">ཀུན་དུ་གང་ཞིང་རྒྱས་པར་གྱུར་པ་ཡིན་ནོ། །</s>
  </p>
  <p id="205">
    <s id="205:1">དེ་ནས་དེའི་ཚེ་འཁོར་འདུས་པ་ཆེན་པོ་ཐམས་ཅད་ཀྱིས་དེ་བཞིན་གཤེགས་པ་རིན་པོ་ཆེའི་རྒྱལ་པོ་འོད་ཆེན་སྣང་མཛད་</s>
    <s id="205:2">བླ་ན་མེད་པའི་ཆོས་ཀྱི་འཁོར་ལོ་ཡོངས་སུ་ [59a.2]བསྐོར་ནས་</s>
  </p>
  <p id="206">
    <s id="206:1">ཆོས་མཆོག་དམ་པ་བཤད་པ་མཐོང་བར་གྱུར་ཏོ། །</s>
  </p>
  <p id="207">
    <s id="207:1">རིགས་ཀྱི་བུ་འཇིག་རྟེན་གྱི་ཁམས་མི་མཇེད་</s>
    <s id="207:2">འདི་ནས་ཤར་ཕྱོགས་སུ་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་བརྒྱ་སྟོང་སྙེད་འདས་པ་ན་</s>
    <s id="207:3">འཇིག་རྟེན་གྱི་ཁམས་རིན་པོ་ཆེའི་བཀོད་པ་ཞེས་བྱ་བ་ཡོད་དེ</s>
  </p>
  <p id="208">
    <s id="208:1">དེ་བཞིན་ [59a.3]གཤེགས་པ་རིན་པོ་ཆེའི་རྒྱལ་པོ་འོད་ཆེན་སྣང་མཛད་ཅེས་</s>
    <s id="208:2">བྱ་བ་ད་ལྟར་དེ་ན་བཞུགས་ཏེ།</s>
  </p>
  <p id="209">
    <s id="209:1">ཡོངས་སུ་མྱ་ངན་ལས་འདས་པས་</s>
    <s id="209:2">ཆོས་མཆོག་དམ་པ་བཤད་ནས་</s>
    <s id="209:3">སྐྱེ་དགུ་རྣམས་ལ་ཕན་འདོགས་པར་མཛད་པས་</s>
    <s id="209:4">ཁྱོད་ཀྱིས་མཐོང་བ་ནི་</s>
    <s id="209:5">སངས་རྒྱས་དེ་ཡིན་ནོ། །</s>
  </p>
  <p id="210">
    <s id="210:1">རིགས་ཀྱི་ [59a.4]བུའམ་རིགས་ཀྱི་བུ་མོ་གང་ལ་ལ་ཞིག་</s>
    <s id="210:2">དེ་བཞིན་གཤེགས་པ་རིན་པོ་ཆེའི་རྒྱལ་པོ་འོད་ཆེན་སྣང་མཛད་ཅེས་མཚན་ཐོས་པར་གྱུར་ན།</s>
  </p>
  <p id="211">
    <s id="211:1">བྱང་ཆུབ་སེམས་དཔའི་ས་ལས་ལྡོག་པར་མི་འགྱུར་ཞིང་།</s>
    <s id="211:2">ཡོངས་སུ་མྱ་ངན་ལས་འདས་པ་ཆེན་པོ་ཐོབ་པར་འགྱུར་རོ། །</s>
    <s id="211:3">བུད་མེད་གང་ [59a.5]ལ་ལ་ཞིག་དེ་བཞིན་གཤེགས་པ་དེའི་མཚན་ཐོས་པར་གྱུར་ན་</s>
  </p>
  <p id="212">
    <s id="212:1">འཆི་ཀའི་དུས་ཀྱི་ཚེ་</s>
    <s id="212:2">དེ་བཞིན་གཤེགས་པ་དེ་དེའི་ཐད་དུ་གཤེགས་པར་འགྱུར་ཏེ</s>
  </p>
  <p id="213">
    <s id="213:1">དེ་བཞིན་གཤེགས་པ་མཐོང་བའི་དབང་གིས་ནམས་ཀྱང་</s>
    <s id="213:2">བུད་མེད་ཀྱི་ལུས་ལེན་པར་མི་འགྱུར་རོ། །</s>
    <s id="213:3">རིགས་ཀྱི་བུ་གསེར་ [59a.6]འོད་དམ་པ་ཤིན་ཏུ་གྱ་ནོམ་པའི་མདོ་སྡེ་འདི་ནི་རྣམ་པ་སྣ་ཚོགས་ཀྱིས་</s>
    <s id="213:4">ཕན་འདོགས་ཤིང་རྣམ་པ་སྣ་ཚོགས་ཀྱིས་བྱང་ཆུབ་སེམས་དཔའི་དགེ་བའི་རྩ་བ་འཕེལ་བ་དང་།</s>
    <s id="213:5">ལས་ཀྱི་སྒྲིབ་པ་རྣམས་ཡོངས་སུ་སྦྱོང་བར་བྱེད་དོ། །</s>
  </p>
  <p id="214">
    <s id="214:1">རིགས་ཀྱི་བུ་དགེ་སློང་ངམ། དགེ་སློང་མའམ། [59a.7]དགེ་བསྙེན་ནམ། དགེ་བསྙེན་མ་གང་ལ་ལ་ཞིག་</s>
    <s id="214:2">གང་ན་གནས་པའི་གནས་</s>
    <s id="214:3">དེར་གསེར་འོད་དམ་པ་ཤིན་ཏུ་གྱ་ནོམ་པའི་མདོ་སྡེ་འདི་གཞན་དག་ལ་ཡང་དག་པར་སྟོན་པར་བྱེད་ན་</s>
  </p>
  <p id="215">
    <s id="215:1">ཡུལ་དེ་ནི་བསོད་ནམས་ཀྱི་ཕན་ཡོན་རྣམ་པ་བཞི་ཐོབ་པར་འགྱུར་རོ། །</s>
    <s id="215:2">བཞི་གང་ཞེ་ན།</s>
  </p>
  <p id="216">
    <s id="216:1">ཡུལ་ [59b] [59b.1]དེའི་རྒྱལ་པོ་ནད་མེད་ཅིང་</s>
    <s id="216:2">བགེགས་རྣམས་དང་བྲལ་བ་དང་།</s>
    <s id="216:3">ཚེ་རིང་ཞིང་ཐོགས་པ་མེད་པར་འགྱུར་བ་དང་།</s>
    <s id="216:4">ཕས་ཀྱི་རྒོལ་བའི་དགྲ་མེད་ཅིང་</s>
    <s id="216:5">དམག་ཚོགས་དཔའ་བར་འགྱུར་བ་དང་།</s>
    <s id="216:6">བདེ་བའི་ལོངས་སྤྱོད་རྒྱས་ཤིང་</s>
    <s id="216:7">ཡང་དག་པའི་ཆོས་འཕེལ་བར་འགྱུར་བ་གང་ཡིན་པའོ། །</s>
  </p>
  <p id="217">
    <s id="217:1">[59b.2]དེ་ཅིའི་ཕྱིར་ཞེ་ན། </s>
  </p>
  <p id="218">
    <s id="218:1">འདི་ལྟར་མིའི་རྒྱལ་པོ་དེ་ལ་བརྒྱ་བྱིན་དང་། ཚངས་པ་དང་། རྒྱལ་པོ་ཆེན་པོ་བཞི་དང་།</s>
    <s id="218:2">གནོད་སྦྱིན་གྱི་འཁོར་རྣམས་ཀྱིས་རྟག་པར་ལྷན་ཅིག་སྲུང་བར་བྱེད་པའི་ཕྱིར་རོ། །</s>
    <s id="218:3">དེ་ནས་བཅོམ་ལྡན་འདས་ཀྱིས་ལྷའི་འཁོར་རྣམས་ལ་བཀའ་སྩལ་ [59b.3]པ།</s>
    <s id="218:4">རིགས་ཀྱི་བུ་དག་དངོས་པོ་འདི་དག་བདེན་ནམ།</s>
    <s id="218:5">དེ་ནས་བརྒྱ་བྱིན་དང་། ཚངས་པ་དང་། རྒྱལ་པོ་ཆེན་པོ་བཞི་དང་། གནོད་སྦྱིན་གྱི་འཁོར་རྣམས་ཀྱིས་</s>
    <s id="218:6">སྐད་མཐུན་པར་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="219">
    <s id="219:1">དེ་དེ་བཞིན་ནོ། ། དེ་དེ་བཞིན་ [59b.4]ཏེ།</s>
  </p>
  <p id="220">
    <s id="220:1">ཡུལ་གང་དག་ན་མདོ་སྡེའི་རྒྱལ་པོ་དམ་པ་འདི་ཡང་དག་པར་བཤད་པ་དང་། ཀློག་པ་དང་། ཁ་ཏོན་དུ་འདོན་པར་བགྱིད་ན་</s>
    <s id="220:2">ཡུལ་གྱི་བདག་པོ་</s>
    <s id="220:3">དེ་དག་ལ་བདག་ཅག་རྒྱལ་པོ་ཆེན་པོ་བཞི་ལ་སོགས་པས་རྟག་པར་མཆིས་ནས་</s>
  </p>
  <p id="221">
    <s id="221:1">ཡོངས་སུ་སྲུང་བར་བགྱིད་པར་མཆི་ [59b.5]བ་དང་། གནས་པ་ན་ཡང་ལྷན་ཅིག་གནས་པར་བགྱིད་དོ། །</s>
  </p>
  <p id="222">
    <s id="222:1">རྒྱལ་པོ་དེ་ལ་གདོན་བགེགས་དང་རྒོལ་བའི་དགྲ་ཞིག་མཆིས་ན་ཡང་</s>
    <s id="222:2">དེ་དག་ཐམས་ཅད་བདག་ཅག་རྒྱལ་པོ་ཆེན་པོ་བཞི་ལ་སོགས་པས་རབ་ཏུ་ཞི་བར་བགྱིད་དོ། །</s>
  </p>
  <p id="223">
    <s id="223:1">མྱ་ངན་དང་རིམས་ནད་ལ་སོགས་པ་ཡང་བསལ་ཞིང་</s>
    <s id="223:2">[59b.6]སོས་པར་བགྱིད་པ་ནས་ཚེ་འཕེལ་བ་དང་།</s>
    <s id="223:3">དགེ་བའི་རྟགས་འབྱུང་བ་དང་།</s>
    <s id="223:4">སྨོན་པ་རྣམས་བསམས་པ་བཞིན་འགྲུབ་པ་དང་།</s>
    <s id="223:5">རྟག་ཏུ་དགའ་བ་བསྐྱེད་པར་བགྱིད་དོ། །</s>
  </p>
  <p id="224">
    <s id="224:1">བདག་ཅག་གིས་ཡུལ་དེ་ན་དམག་ཚོགས་ཇི་སྙེད་མཆིས་པ་དེ་དག་ཐམས་ཅད་དཔའ་ཞིང་ [59b.7]བརྩོན་པར་བགྱིད་དོ། །</s>
  </p>
  <p id="225">
    <s id="225:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="225:2">རིགས་ཀྱི་བུ་དག་ལེགས་སོ་ལེགས་སོ། །</s>
  </p>
  <p id="226">
    <s id="226:1">ཁྱེད་ཀྱིས་ཇི་སྐད་སྨྲས་པ་དེ་བཞིན་དུ་</s>
    <s id="226:2">ཁྱེད་ཀྱིས་མངོན་པར་བསྒྲུབ་པར་བྱའོ། །</s>
  </p>
  <p id="227">
    <s id="227:1">དེ་ཅིའི་ཕྱིར་ཞེ་ན།</s>
    <s id="227:2">ཡུལ་གྱི་བདག་པོ་</s>
    <s id="227:3">དེ་དག་ཆོས་བཞིན་དུ་སྤྱོད་པའི་དུས་ [60a] [60a.1]ན་</s>
    <s id="227:4">འབངས་ཐམས་ཅད་ཀྱང་རྒྱལ་པོའི་རྗེས་སུ་མངོན་པར་སྒྲུབ་ཅིང་ཆོས་བཞིན་དུ་སྤྱོད་པར་བྱེད་པས་</s>
    <s id="227:5">ཁྱེད་ལ་སོགས་པ་ཡང་གཟུགས་དང་སྟོབས་དང་ཕན་ཡོན་མཆོག་ཐོབ་པར་འགྱུར་ཞིང་</s>
    <s id="227:6">གཞལ་མེད་ཁང་འོད་དང་ལྡན་པ་དང་</s>
    <s id="227:7">འཁོར་རྣམས་ཀྱང་བརྩོན་ཞིང་རྒྱས་པར་ [60a.2]འགྱུར་བས་སོ། །</s>
  </p>
  <p id="228">
    <s id="228:1">དེ་ནས་བཅོམ་ལྡན་འདས་ལ་བརྒྱ་བྱིན་དང་། ཚངས་པ་ལ་སོགས་པས་</s>
    <s id="228:2">བཅོམ་ལྡན་འདས་དེ་དེ་བཞིན་ནོ་ཞེས་གསོལ་ཏོ། །</s>
  </p>
  <p id="229">
    <s id="229:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="229:2">གནས་གང་དུ་མདོ་སྡེ་དམ་པ་འདི་ཡང་དག་པར་སྟོན་ཅིང་ཀློག་པ་དང་། སྤེལ་བའི་</s>
    <s id="229:3">[60a.3]ཡུལ་དེའི་བློན་པོ་ཆེན་པོ་དང་། ནང་བློན་རྣམས་</s>
    <s id="229:4">ཕན་ཡོན་རྣམ་པ་བཞི་ཐོབ་པར་འགྱུར་ཏེ</s>
  </p>
  <p id="230">
    <s id="230:1">བཞི་གང་ཞེ་ན།</s>
    <s id="230:2">དང་པོ་ནི་ཕན་ཚུན་འདུམ་ཞིང་ཉེ་བར་སེམས་པ་དང་།</s>
    <s id="230:3">བླ་མར་བྱེད་ཅིང་སྡུག་པར་སེམས་པའོ། །</s>
  </p>
  <p id="231">
    <s id="231:1">གཉིས་པ་ནི་རྟག་པར་མིའི་རྒྱལ་པོའི་སྙིང་དུ་སྡུག་ཅིང་ [60a.4]བཀུར་བ་དང་།</s>
    <s id="231:2">དགེ་སྦྱོང་དང་། བྲམ་ཟེ་དང་། ཡུལ་ཆེན་པོ་དང་། ཡུལ་ཆུང་ངུའི་མི་རྣམས་ཀྱིས་བཙུན་པར་བྱེད་པའོ། །</s>
  </p>
  <p id="232">
    <s id="232:1">གསུམ་པ་ནི་ནོར་ལ་ཡང་དམ་པར་འཛིན་ཅིང་</s>
    <s id="232:2">ཆོས་ལ་བཙུན་པར་བྱེད་པ་དང་།</s>
    <s id="232:3">འཇིག་རྟེན་པའི་ཁེ་མི་ཚོལ་བས་སྙན་པའི་སྒྲ་ཀུན་དུ་ [60a.5]གྲགས་ནས་</s>
  </p>
  <p id="233">
    <s id="233:1">མང་པོ་ཀུན་གྱིས་བཀུར་བར་འགྱུར་བའོ། །</s>
  </p>
  <p id="234">
    <s id="234:1">བཞི་པ་ནི་ཚེ་རིང་ཞིང་</s>
    <s id="234:2">བདེ་སྐྱིད་པར་འགྱུར་བ་སྟེ་</s>
    <s id="234:3">འདི་དག་ནི་ཕན་ཡོན་རྣམ་པ་བཞི་ཞེས་བྱའོ། །</s>
  </p>
  <p id="235">
    <s id="235:1">གལ་ཏེ་ཡུལ་གྱི་བདག་པོ་གང་ལ་ལ་ཞིག་གིས་མདོ་སྡེ་འདི་ཡང་དག་པར་སྟོན་པར་བྱེད་ན་</s>
  </p>
  <p id="236">
    <s id="236:1">དགེ་སྦྱོང་དང་། བྲམ་ཟེ་རྣམས་ [60a.6]ཕན་ཡོན་ཁྱད་པར་དུ་འཕགས་པ་རྣམ་པ་བཞི་ཐོབ་པར་འགྱུར་རོ། །</s>
    <s id="236:2">བཞི་གང་ཞེ་ན།</s>
  </p>
  <p id="237">
    <s id="237:1">དང་པོ་ནི་གོས་དང་། བཟའ་བ་དང་། བཏུང་བ་དང་། མལ་ཆ་དང་།</s>
    <s id="237:2">ན་བའི་གསོས་སྨན་རྣམས་ཀྱིས་ཕོངས་པ་མེད་པ་གང་ཡིན་པའོ། །</s>
  </p>
  <p id="238">
    <s id="238:1">གཉིས་པ་ནི་ཐམས་ཅད་སེམས་བདེ་བར་</s>
    <s id="238:2">ཡིད་ [60a.7]ལ་སེམས་ཤིང་ཀློག་པ་དང་ཁ་ཏོན་འདོན་པར་འགྱུར་བའོ། །</s>
  </p>
  <p id="239">
    <s id="239:1">གསུམ་པ་ནི་རི་དང་ནགས་ཚལ་དག་ལ་གནས་པ་ན་</s>
    <s id="239:2">བདེ་བར་གནས་པ་ཐོབ་པར་འགྱུར་བའོ། །</s>
  </p>
  <p id="240">
    <s id="240:1">བཞི་པ་ནི་སེམས་ཀྱིས་ཇི་ལྟར་སྨོན་པ་བཞིན་</s>
    <s id="240:2">ཐམས་ཅད་ཡོངས་སུ་རྫོགས་པར་འགྱུར་བ་སྟེ།</s>
  </p>
  <p id="241">
    <s id="241:1">འདི་དག་ནི་ཁྱད་པར་དུ་འཕགས་ [60b] [60b.1]པའི་ཕན་ཡོན་རྣམ་པ་བཞི་ཞེས་བྱའོ། །</s>
  </p>
  <p id="242">
    <s id="242:1">གལ་ཏེ་ཡུལ་ལ་ལར་མདོ་སྡེ་འདི་ཡང་དག་པར་སྟོན་པར་བྱེད་ན་</s>
  </p>
  <p id="243">
    <s id="243:1">མི་ཐམས་ཅད་དར་ཞིང་སྐྱིད་པ་དང་།</s>
    <s id="243:2">རིམས་ནད་རྣམས་མེད་པ་དང་།</s>
    <s id="243:3">ཚོང་པ་དང་འགྲོན་པོ་ཕན་ཚུན་འགྲོ་བའི་</s>
    <s id="243:4">ནོར་དང་རིན་པོ་ཆེ་མང་དུ་ཐོབ་པ་དང་།</s>
    <s id="243:5">བསོད་ནམས་ཁྱད་པར་དུ་ [60b.2]འཕགས་པ་ཐོབ་པར་འགྱུར་ཏེ</s>
  </p>
  <p id="244">
    <s id="244:1">འདི་དག་ནི་ཡོན་ཏན་གྱི་ཕན་ཡོན་རྣམ་པ་སྣ་ཚོགས་ཞེས་བྱའོ། །</s>
  </p>
  <p id="245">
    <s id="245:1">དེ་ནས་བཅོམ་ལྡན་འདས་ལ་ཚངས་པ་དང་། བརྒྱ་བྱིན་དང་། རྒྱལ་པོ་ཆེན་པོ་བཞི་དང་། འཁོར་མང་པོ་རྣམས་ཀྱིས་འདི་སྐད་ཅེས་གསོལ་ཏོ། །</s>
  </p>
  <p id="246">
    <s id="246:1">བཅོམ་ལྡན་འདས་ [60b.3]མདོ་སྡེ་ཟབ་མོ་</s>
    <s id="246:2">འདི་ལྟ་བུ་མངོན་དུ་གནས་པར་གྱུར་ན་</s>
  </p>
  <p id="247">
    <s id="247:1">དེ་བཞིན་གཤེགས་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་འཇིག་རྟེན་ན་གནས་ཤིང་ནུབ་པར་མི་འགྱུར་ལ།</s>
    <s id="247:2">ནམ་མདོ་སྡེ་འདི་ལྟ་བུ་ནུབ་པར་གྱུར་པ་ན་ཡང་དག་པའི་ཆོས་ཀྱང་ནུབ་པར་འགྱུར་བར་རིག་པར་བགྱི་ [60b.4]ལགས་སོ། །</s>
    <s id="247:3">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="247:4">རིགས་ཀྱི་བུ་དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="247:5">དེ་ལྟ་བས་ན་ཁྱེད་ཀྱིས་གསེར་འོད་དམ་པའི་མདོ་སྡེ་</s>
    <s id="247:6">འདི་ལས་ཚིག་གཅིག་གམ་སྡེ་གཅིག་ཀྱང་རུང་སྟེ།</s>
  </p>
  <p id="248">
    <s id="248:1">ཐམས་ཅད་སེམས་རྩེ་གཅིག་ཏུ་ཡང་དག་པར་བཀླག་ [60b.5]པར་བྱ།  ཡང་དག་པར་ཁ་ཏོན་དུ་གདོན་པར་བྱ།</s>
  </p>
  <p id="249">
    <s id="249:1">ཡང་དག་པར་མཉན་པར་བྱ།  ཡང་དག་པར་གཟུང་བར་བྱ། ཡང་དག་པར་ཡིད་ལ་བསམ་པར་བྱ་ཞིང་ཡང་དག་པར་བསྒོམས་ནས།</s>
  </p>
  <p id="250">
    <s id="250:1">སེམས་ཅན་མང་པོའི་ཆེད་དུ་རྒྱ་ཆེར་ཡང་དག་པར་བསྟན་ཏེ་ཡོངས་སུ་ [60b.6]སྤེལ་བར་བྱེད་ན་</s>
    <s id="250:2">ཡུན་རིང་པོར་བདེ་བསྐྱེད་ཅིང་</s>
    <s id="250:3">བསོད་ནམས་ཀྱི་ཕན་ཡོན་མཐའ་མེད་དོ། །</s>
  </p>
  <p id="251">
    <s id="251:1">དེ་ནས་འཁོར་མང་པོ་རྣམས་ཀྱིས་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་ནས་</s>
  </p>
  <p id="252">
    <s id="252:1">ཐམས་ཅད་ཕན་ཡོན་ཁྱད་པར་དུ་འཕགས་པ་ཐོབ་པར་གྱུར་པས་རབ་ཏུ་</s>
    <s id="252:2">དགའ་ཞིང་མགུ་ [60b.7]བས་ཡང་དག་པར་བཟུང་བར་གྱུར་ཏོ། །</s>
  </p>
  <p id="253">
    <s id="253:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལས་ཀྱི་སྒྲིབ་པ་རྣམ་པར་སྦྱོང་བའི་ལེའུ་སྟེ་ལྔ་པའོ།། །།</s>
  </p>
</text>
