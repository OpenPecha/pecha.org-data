<?xml version='1.0' encoding='utf-8'?>
<text>
  <p id="1">
    <s id="1:1">無染著陀羅尼品第十三</s>
  </p>
  <p id="2">
    <s id="2:1">爾時，世尊告具壽舍利子：</s>
  </p>
  <p id="3">
    <s id="3:1">「今有法門，名無染著陀羅尼，</s>
  </p>
  <p id="4">
    <s id="4:1">是諸菩薩所修行法，</s>
  </p>
  <p id="5">
    <s id="5:1">過去菩薩之所受持，</s>
  </p>
  <p id="6">
    <s id="6:1">是菩薩母。」</s>
  </p>
  <p id="7">
    <s id="7:1">說是語已，</s>
    <s id="7:2">具壽舍利子白佛言：</s>
  </p>
  <p id="8">
    <s id="8:1">「世尊！陀羅尼者，是何句義？</s>
  </p>
  <p id="9">
    <s id="9:1">世尊！陀羅尼者，非方處、非非方處。」</s>
  </p>
  <p id="10">
    <s id="10:1">作是語已，</s>
  </p>
  <p id="11">
    <s id="11:1">佛告舍利子：</s>
  </p>
  <p id="12">
    <s id="12:1">「善哉！善哉！舍利子！汝於大乘已能發起，</s>
  </p>
  <p id="13">
    <s id="13:1">信解大乘，</s>
  </p>
  <p id="14">
    <s id="14:1">尊重大乘。</s>
  </p>
  <p id="15">
    <s id="15:1">如汝所說，</s>
  </p>
  <p id="16">
    <s id="16:1">陀羅尼者，非方處、</s>
    <s id="16:2">非非方處，</s>
  </p>
  <p id="17">
    <s id="17:1">非法、</s>
    <s id="17:2">非非法，</s>
  </p>
  <p id="18">
    <s id="18:1">非過去、</s>
    <s id="18:2">非未來、</s>
    <s id="18:3">非現在，</s>
  </p>
  <p id="19">
    <s id="19:1">非事、</s>
    <s id="19:2">非非事，</s>
  </p>
  <p id="20">
    <s id="20:1">非緣、</s>
    <s id="20:2">非非緣，</s>
  </p>
  <p id="21">
    <s id="21:1">非行、</s>
    <s id="21:2">非非行，</s>
  </p>
  <p id="22">
    <s id="22:1">無有法生，</s>
    <s id="22:2">亦無法滅。</s>
  </p>
  <p id="23">
    <s id="23:1">然為利益諸菩薩故，作如是說。</s>
  </p>
  <p id="24">
    <s id="24:1">於此陀羅尼功用正道理趣勢力安立，</s>
  </p>
  <p id="25">
    <s id="25:1">即是諸佛功德，</s>
  </p>
  <p id="26">
    <s id="26:1">諸佛禁戒，</s>
  </p>
  <p id="27">
    <s id="27:1">諸佛所學，</s>
  </p>
  <p id="28">
    <s id="28:1">諸佛祕意，</s>
  </p>
  <p id="29">
    <s id="29:1">諸佛生處，</s>
  </p>
  <p id="30">
    <s id="30:1">故名無染著陀羅尼最妙法門。」</s>
  </p>
  <p id="31">
    <s id="31:1">作是語已，</s>
  </p>
  <p id="32">
    <s id="32:1">舍利子白佛言：</s>
  </p>
  <p id="33">
    <s id="33:1">「世尊！惟願善逝為我說此陀羅尼法。</s>
  </p>
  <p id="34">
    <s id="34:1">若諸菩薩能安住者，</s>
  </p>
  <p id="35">
    <s id="35:1">於無上菩提不復退轉，</s>
  </p>
  <p id="36">
    <s id="36:1">成就正願，</s>
  </p>
  <p id="37">
    <s id="37:1">得無所依，自性辯才，獲希有事，</s>
  </p>
  <p id="38">
    <s id="38:1">安住聖道，</s>
  </p>
  <p id="39">
    <s id="39:1">皆由得此陀羅尼故。」</s>
  </p>
  <p id="40">
    <s id="40:1">佛告舍利子：「善哉！善哉！</s>
  </p>
  <p id="41">
    <s id="41:1">如是！如是！</s>
  </p>
  <p id="42">
    <s id="42:1">如汝所說。</s>
  </p>
  <p id="43">
    <s id="43:1">若有菩薩得此陀羅尼者，</s>
  </p>
  <p id="44">
    <s id="44:1">應知是人與佛無異。</s>
  </p>
  <p id="45">
    <s id="45:1">若有供養尊重、承事供給此菩薩者，</s>
  </p>
  <p id="46">
    <s id="46:1">應知即是供養於佛。</s>
  </p>
  <p id="47">
    <s id="47:1">舍利子！若有餘人聞此陀羅尼，</s>
  </p>
  <p id="48">
    <s id="48:1">受持讀誦生信解者，</s>
  </p>
  <p id="49">
    <s id="49:1">亦應如是恭敬供養，與佛無異，</s>
  </p>
  <p id="50">
    <s id="50:1">以是因緣獲無上果。」</s>
  </p>
  <p id="51">
    <s id="51:1">爾時世尊即為演說陀羅尼曰：</s>
  </p>
  <p id="52">
    <s id="52:1">「怛姪他_刪陀喇儞_嗢多喇儞_蘇三鉢囉底瑟恥哆_蘇那麼_蘇鉢喇底瑟恥哆鼻逝也_跋羅_薩底也_鉢喇底慎若_蘇阿_嚧訶_慎若那末底_嗢波彈儞_阿伐那末底_阿毘師彈儞_阿鞞毘耶訶囉_輸婆_伐底_蘇尼室唎多(引)薄虎郡社(引)阿毘婆䭾(引)莎訶」</s>
  </p>
  <p id="53">
    <s id="53:1">佛告舍利子：</s>
  </p>
  <p id="54">
    <s id="54:1">「此無染著陀羅尼句，</s>
    <s id="54:2">若有菩薩能善安住、能正受持者，</s>
  </p>
  <p id="55">
    <s id="55:1">當知是人若於一劫、若百劫、若千劫、若百千劫，所發正願無有窮盡，</s>
  </p>
  <p id="56">
    <s id="56:1">身亦不被刀杖、毒藥、水火、猛獸之所損害。</s>
  </p>
  <p id="57">
    <s id="57:1">何以故？</s>
  </p>
  <p id="58">
    <s id="58:1">舍利子！此無染著陀羅尼，</s>
    <s id="58:2">是過去諸佛母，</s>
    <s id="58:3">未來諸佛母，</s>
    <s id="58:4">現在諸佛母。</s>
  </p>
  <p id="59">
    <s id="59:1">舍利子！若復有人以十阿僧企耶三千大千世界滿中七寶，</s>
    <s id="59:2">奉施諸佛，</s>
  </p>
  <p id="60">
    <s id="60:1">及以上妙衣服、飲食種種供養，</s>
    <s id="60:2">經無數劫；</s>
  </p>
  <p id="61">
    <s id="61:1">若復有人於此陀羅尼，乃至一句能受持者，</s>
  </p>
  <p id="62">
    <s id="62:1">所生之福，倍多於彼。</s>
  </p>
  <p id="63">
    <s id="63:1">何以故？</s>
  </p>
  <p id="64">
    <s id="64:1">舍利子！此無染著陀羅尼甚深法門，是諸佛母故。」</s>
  </p>
  <p id="65">
    <s id="65:1">時具壽舍利子及諸大眾聞是法已，</s>
  </p>
  <p id="66">
    <s id="66:1">皆大歡喜，</s>
  </p>
  <p id="67">
    <s id="67:1">咸願受持。</s>
  </p>
</text>
