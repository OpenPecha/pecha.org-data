<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ།</s>
    <s id="1:2">བམ་པོ་དྲུག་པ།</s>
    <s id="1:3">དེ་ནས་</s>
    <s id="1:4">བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་པོ་དག་གིས་གསེར་འོད་དམ་ [85b.3]པ་མཆོག་ཏུ་རྣམ་པར་རྒྱལ་བའི་མདོ་སྡེ་ལ་བཀུར་སྟི་དང་། མཆོད་པ་བྱས་པ་དང་།</s>
    <s id="1:5">མདོ་སྡེ་འཛིན་པ་དག་ལ་ཡོངས་སུ་སྐྱོབ་པ་དང་། ཡོངས་སུ་སྲུང་བར་བྱེད་པ་གསན་པ་དང་།</s>
    <s id="1:6">ལེགས་སོ་ལེགས་སོ། །</s>
  </p>
  <p id="2">
    <s id="2:1">ཞེས་བསྔགས་པ་བརྗོད་ནས་</s>
  </p>
  <p id="3">
    <s id="3:1">རྒྱལ་པོ་ཆེན་པོ་བཞི་པོ་ཁྱེད་ཅག་ནི་</s>
    <s id="3:2">འདས་ [85b.4]པའི་སངས་རྒྱས་འབུམ་ཕྲག་བརྒྱ་སྟོང་ཚད་མེད་པ་སྙེད་ལ་</s>
    <s id="3:3">བཀུར་སྟི་དང་། རིམ་གྲོ་དང་།</s>
    <s id="3:4">མཆོད་པ་དང་།</s>
    <s id="3:5">བླ་མར་བྱས་ནས་</s>
  </p>
  <p id="4">
    <s id="4:1">བསྔགས་པ་བརྗོད་དེ་</s>
  </p>
  <p id="5">
    <s id="5:1">དགེ་བའི་རྩ་བ་བསྐྱེད་པ་དང་།</s>
    <s id="5:2">ཡང་དག་པའི་ཆོས་མངོན་པར་བསྒྲུབས་ནས་</s>
  </p>
  <p id="6">
    <s id="6:1">རྟག་པར་ཡང་དག་པའི་ཆོས་བསྟན་ཏེ</s>
  </p>
  <p id="7">
    <s id="7:1">འདི་ [85b.5]ལྟར་ཆོས་ཀྱིས་འཇིག་རྟེན་འདུལ་བ་ཡིན་པས་</s>
    <s id="7:2">ཁྱེད་ཅག་ཡུན་རིང་པོ་ནས་</s>
    <s id="7:3">སེམས་ཅན་རྣམས་ལ་རྟག་པར་ཕན་འདོགས་ཤིང་</s>
    <s id="7:4">བྱམས་པ་ཆེན་པོའི་སེམས་བསྐྱེད་ནས་</s>
    <s id="7:5">བདེ་བ་སྦྱིན་པར་སྨོན་པའི་</s>
    <s id="7:6">རྒྱུ་དང་རྐྱེན་དེས་ན་</s>
    <s id="7:7">ཁྱེད་ཅག་ད་ལྟར་རྣམ་པར་སྨིན་པ་མཆོག་ལ་ལོངས་སྤྱོད་པ་ཡིན་ནོ། །</s>
  </p>
  <p id="8">
    <s id="8:1">[85b.6]མིའི་རྒྱལ་པོ་གང་ལ་ལ་ཞིག་གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེ་འདི་ལ་བཀུར་སྟི་བྱས་ནས་མཆོད་པ་བྱེད་པ་ཞིག་ཡོད་ན་</s>
  </p>
  <p id="9">
    <s id="9:1">ཁྱེད་ཀྱིས་ནན་ཏན་བསྐྱེད་དེ་ཡོངས་སུ་བསྲུངས་ནས་</s>
    <s id="9:2">བདེ་བ་འཐོབ་པར་བྱའོ། །</s>
  </p>
  <p id="10">
    <s id="10:1">ཁྱེད་ཅག་རྒྱལ་པོ་ཆེན་པོ་བཞི་དང་།</s>
    <s id="10:2">འཁོར་གཞན་ [85b.7]རྣམས་དང་།</s>
    <s id="10:3">གནོད་སྦྱིན་བརྒྱ་སྟོང་ཚད་མེད་གྲངས་མེད་པ་སྙེད་ཀྱིས་མདོ་སྡེ་འདི་ཡོངས་སུ་སྲུང་བར་བྱེད་ན་</s>
  </p>
  <p id="11">
    <s id="11:1">དེས་འདས་པ་དང་། མ་འོངས་པ་དང་། ད་ལྟར་བཞུགས་པའི་སངས་རྒྱས་རྣམས་ཀྱི་ཡང་དག་པའི་ཆོས་ཡོངས་སུ་བསྲུང་བར་འགྱུར་བས་</s>
    <s id="11:2">ཁྱེད་ཅག་རྒྱལ་པོ་ཆེན་པོ་བཞི་ [86a] [86a.1]དང་།</s>
    <s id="11:3">ལྷའི་འཁོར་གཞན་རྣམས་དང་།</s>
    <s id="11:4">གནོད་སྦྱིན་རྣམས་དང་།</s>
    <s id="11:5">ལྷ་མ་ཡིན་དང་འཐབ་པའི་ཚེ་</s>
    <s id="11:6">རྟག་ཏུ་རྒྱལ་བའི་ཕན་ཡོན་འཐོབ་པར་འགྱུར་རོ། །</s>
    <s id="11:7">ཁྱེད་ཅག་མདོ་སྡེ་འདི་ཡོངས་སུ་བསྲུང་ཞིང་ཡོངས་སུ་འཛིན་པར་བྱེད་ན་</s>
  </p>
  <p id="12">
    <s id="12:1">མདོ་སྡེ་འདིའི་མཐུས་</s>
    <s id="12:2">སྡུག་བསྔལ་མང་པོ་ [86a.2]དང་། ཕྱིར་རྒོལ་བའི་དགྲ་དང་། མུ་གེ་དང་། ནད་དང་། རིམས་ནད་ཐམས་ཅད་རབ་ཏུ་ཞི་ཞིང་ཡོངས་སུ་སེལ་བར་བྱེད་པས་</s>
    <s id="12:3">དེའི་ཕྱིར་ཁྱེད་ཀྱིས་</s>
    <s id="12:4">གལ་ཏེ་འཁོར་བཞི་པོ་དག་མདོ་སྡེའི་རྒྱལ་པོ་འདི་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པ་མཐོང་བར་གྱུར་ན་</s>
  </p>
  <p id="13">
    <s id="13:1">རབ་ཏུ་ [86a.3]བརྩོན་པའི་སེམས་ཀྱིས་ཡོངས་སུ་བསྲུངས་ནས་</s>
    <s id="13:2">གནོད་པ་བསལ་ཏེ་</s>
  </p>
  <p id="14">
    <s id="14:1">བདེ་བ་སྦྱིན་པར་བྱའོ། །</s>
  </p>
  <p id="15">
    <s id="15:1">དེ་ནས་</s>
    <s id="15:2">རྒྱལ་པོ་ཆེན་པོ་བཞི་སྟན་ལས་ལངས་ཏེ་</s>
    <s id="15:3">བླ་གོས་ཕྲག་པ་གཅིག་ལ་གཟར་ནས་</s>
    <s id="15:4">པུས་མོ་གཡས་པའི་ལྷ་ང་ས་ལ་བཙུགས་ཏེ།</s>
  </p>
  <p id="16">
    <s id="16:1">གུས་པས་ཐལ་མོ་སྦྱར་ནས་</s>
    <s id="16:2">བཅོམ་ལྡན་འདས་ལ་འདི་ [86a.4]སྐད་ཅེས་གསོལ་ཏོ། །</s>
  </p>
  <p id="17">
    <s id="17:1">བཅོམ་ལྡན་འདས་</s>
    <s id="17:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་</s>
    <s id="17:3">སླད་མའི་དུས་ཀྱི་ཚེ་</s>
    <s id="17:4">ཡུལ་ལམ། གྲོང་ངམ། གྲོང་ཁྱེར་རམ། རིའམ། ནགས་ཚལ་ལམ། འབྲོག་དགོན་པའི་གནས་</s>
    <s id="17:5">གང་ཡང་རུང་བ་དག་ཏུ་ཡོངས་སུ་སྤེལ་ཞིང་ [86a.5]གནས་པར་གྱུར་པ་ན།</s>
  </p>
  <p id="18">
    <s id="18:1">ཡུལ་དེའི་རྒྱལ་པོས་མདོ་སྡེ་འདི་སེམས་རྩེ་གཅིག་ཏུ་མཉན་ནས་ཡོངས་སུ་བཟུང་སྟེ་</s>
    <s id="18:2">བསྔགས་པ་བརྗོད་ནས་</s>
  </p>
  <p id="19">
    <s id="19:1">མཆོད་པར་བགྱིད་པ་དང་།</s>
    <s id="19:2">མདོ་སྡེ་འདི་འཛིན་པའི་འཁོར་བཞི་པོ་དག་ལ་ཡོ་བྱད་སྦྱར་ཏེ་མཆོད་པ་བགྱིས་ནས་</s>
  </p>
  <p id="20">
    <s id="20:1">ཤིན་ཏུ་དང་བའི་སེམས་ཀྱིས་ཡོངས་སུ་ [86a.6]བསྲུངས་ཏེ་</s>
    <s id="20:2">གནོད་ཅིང་མི་བདེ་བ་དག་ཡོངས་སུ་སྤོང་བར་བགྱིད་ན།</s>
  </p>
  <p id="21">
    <s id="21:1">རྒྱུ་དང་རྐྱེན་དེས་</s>
    <s id="21:2">བདག་ཅག་རྒྱལ་པོ་དེ་དང་མི་མང་པོ་རྣམས་ཡོངས་སུ་བསྲུངས་ནས་</s>
    <s id="21:3">བདེ་བ་ལ་བཀོད་དེ།</s>
  </p>
  <p id="22">
    <s id="22:1">མྱ་ངན་དང་། སྡུག་བསྔལ་རྣམས་ཐག་རིང་དུ་སྤངས་ནས་</s>
    <s id="22:2">ཚེ་འཕེལ་བ་དང་།</s>
    <s id="22:3">གཟི་བྱིན་ཕུན་སུམ་ཚོགས་པར་ [86a.7]བགྱིད་དོ། །</s>
  </p>
  <p id="23">
    <s id="23:1">བཅོམ་ལྡན་འདས་</s>
    <s id="23:2">ཡུལ་གྱི་རྒྱལ་པོ་དེས་འཁོར་བཞི་པོ་དག་མདོ་སྡེ་འདི་ཡོངས་སུ་འཛིན་པ་མཐོང་ནས་</s>
  </p>
  <p id="24">
    <s id="24:1">གུས་པས་ཡོངས་སུ་བསྲུངས་ཏེ་</s>
    <s id="24:2">ཕ་མ་བཞིན་དུ་ཅི་འཚལ་བ་ཐམས་ཅད་སྦྱར་ཏེ་མཆོད་པར་བགྱིད་ན།</s>
  </p>
  <p id="25">
    <s id="25:1">བདག་ཅག་རྒྱལ་པོ་ཆེན་པོ་བཞིས་རྟག་པར་ཡོངས་སུ་བསྲུངས་ [86b] [86b.1]ནས་</s>
    <s id="25:2">སེམས་ཅན་མང་པོ་ཀུན་གྱིས་བཀུར་བར་འགྱུར་བར་བགྱིད་པས།</s>
    <s id="25:3">དེའི་སླད་དུ་</s>
    <s id="25:4">བདག་ཅག་གནོད་སྦྱིན་དང་འདྲེ་སྲིན་ཚད་མ་མཆིས་པ་དང་བཅས་པར་</s>
    <s id="25:5">མདོ་སྡེའི་རྒྱལ་པོ་འདི་གང་དུ་སྤེལ་བའི་གནས་དེར་</s>
    <s id="25:6">ལུས་སྦས་ནས་ཡོངས་སུ་སྐྱོབ་པ་དང་། ཡོངས་སུ་སྲུང་བ་བགྱིད་པས་</s>
    <s id="25:7">བགེགས་རྣམས་ [86b.2]དང་བྲལ་བར་འགྱུར་རོ། །</s>
    <s id="25:8">མདོ་སྡེ་འདི་ཉན་པའི་གང་ཟག་དང་རྒྱལ་པོ་ལ་སོགས་པ་ལ་ཡང་ཡོངས་སུ་སྲུང་ཞིང་རྗེས་སུ་དྲན་པར་བགྱིད་པས་</s>
    <s id="25:9">གནོད་པ་ཡོངས་སུ་བསལ་ནས་</s>
  </p>
  <p id="26">
    <s id="26:1">བདེ་བ་ལ་འགོད་པ་དང་།</s>
    <s id="26:2">ཕྱོགས་གཞན་ནས་མཆིས་པའི་དགྲ་རྣམས་ཀྱང་སླར་ཟློག་པར་བགྱིད་པར་བགྱིད་དོ། །</s>
  </p>
  <p id="27">
    <s id="27:1">[86b.3]མིའི་རྒྱལ་པོ་གང་ལ་ལ་ཞིག་མདོ་སྡེ་འདི་ཉན་པའི་ཚེ་</s>
    <s id="27:2">ཉེ་འཁོར་ན་གནས་པའི་དགྲ་ཕྱིར་རྒོལ་བ་དམག་རྣམ་པ་བཞི་བཤམས་ཏེ། ཡུལ་དེ་དག་གཞོམ་མོ་སྙམ་དུ་སེམས་པར་གྱུར་ན་</s>
  </p>
  <p id="28">
    <s id="28:1">ཡང་བཅོམ་ལྡན་འདས་</s>
    <s id="28:2">འདི་ལྟར་མདོ་སྡེའི་རྒྱལ་པོ་འདིའི་བྱིན་གྱི་བརླབས་ཀྱི་མཐུས་</s>
    <s id="28:3">དེའི་ཚེ་ཉེ་འཁོར་གྱི་དགྲ་དེ་ལ་ [86b.4]ཕྱིར་རྒོལ་བའི་དགྲ་ཐ་དད་པ་གཞན་མཆིས་ནས་</s>
  </p>
  <p id="29">
    <s id="29:1">གཞོམ་པར་བགྱིད་ཅིང་།</s>
    <s id="29:2">དེའི་ཡུལ་ཁམས་སུ་ལྟས་ངན་མང་པོ་དང་རིམས་ནད་རྣམས་འབྱུང་བར་འགྱུར་བས་</s>
    <s id="29:3">དེའི་ཚེ་རྒྱལ་པོ་དེས་དེ་ལྟ་བུ་མཐོང་བ་དང་།</s>
    <s id="29:4">དམག་རྣམ་པ་བཞི་བཤམས་ནས་</s>
    <s id="29:5">ཡུལ་དེར་ཆས་ཏེ་</s>
    <s id="29:6">གཞོམ་པར་བགྱིད་པ་ན་</s>
    <s id="29:7">བདག་ཅག་ [86b.5]ཀྱང་དེའི་ཚེ་གནོད་སྦྱིན་དང་འདྲེ་སྲིན་གྱི་འཁོར་ཚད་མ་མཆིས་ཤིང་མཐའ་མ་མཆིས་པ་སྙེད་དང་བཅས་པར་</s>
    <s id="29:8">སོ་སོ་ནས་རང་གི་ལུས་སྦས་ཏེ་</s>
    <s id="29:9">ཡོངས་སུ་བསྲུངས་ནས་གྲོགས་བགྱིས་པས་</s>
    <s id="29:10">དེ་ཉིད་ཀྱིས་ཕྱིར་རྒོལ་བའི་དགྲ་དེ་</s>
    <s id="29:11">རང་དུལ་བར་འགྱུར་བས་</s>
    <s id="29:12">ཡུལ་ཁམས་དེར་མཆི་བའི་ཐུགས་ཀྱང་མི་ཐུབ་ན</s>
  </p>
  <p id="30">
    <s id="30:1">ཕན་ [86b.6]ཚུན་དམག་དང་མཚོན་གྱིས་འཐབ་པ་ལྟ་སྨོས་ཀྱང་ཅི་འཚལ་ལགས།</s>
    <s id="30:2">དེ་ནས་</s>
    <s id="30:3">བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་པོ་དག་ལ་བཀའ་སྩལ་པ།</s>
    <s id="30:4">རྒྱལ་པོ་ཆེན་པོ་བཞི་པོ་ཁྱེད་ཀྱིས་འདི་ལྟར་མདོ་སྡེ་འདི་ཡོངས་སུ་སྐྱོང་ཞིང་ཡོངས་སུ་སྲུང་བར་བྱེད་པ་</s>
    <s id="30:5">ལེགས་སོ་ལེགས་སོ། །</s>
  </p>
  <p id="31">
    <s id="31:1">ང་སྔོན་ [86b.7]འདས་པའི་བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མ་འདས་པ་ན་</s>
    <s id="31:2">དཀའ་བ་རྣམ་པ་སྣ་ཚོགས་སྤྱད་ནས་</s>
  </p>
  <p id="32">
    <s id="32:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། </s>
  </p>
  <p id="33">
    <s id="33:1">ཐམས་ཅད་མཁྱེན་པ་ཉིད་བརྙེས་ནས་</s>
    <s id="33:2">ཆོས་འདི་བསྟན་པ་ཡིན་པས་</s>
    <s id="33:3">མིའི་རྒྱལ་པོ་གང་ལ་ལ་ཞིག་ [87a] [87a.1]མདོ་སྡེ་འདི་ཡོངས་སུ་བཟུང་ནས་</s>
    <s id="33:4">བཀུར་སྟི་དང་མཆོད་པ་བྱེད་ན།</s>
  </p>
  <p id="34">
    <s id="34:1">གནོད་པ་རྣམས་ཉེ་བར་ཞི་ནས་</s>
    <s id="34:2">རབ་ཏུ་བདེ་བར་འགྱུར།</s>
  </p>
  <p id="35">
    <s id="35:1">གྲོང་དང་། གྲོང་ཁྱེར་དང་། གྲོང་རྡལ་རྣམས་ཡོངས་སུ་སྲུང་བར་འགྱུར། </s>
  </p>
  <p id="36">
    <s id="36:1">ཕྱིར་རྒོལ་བའི་དགྲ་རྣམས་ཟློག་པར་འགྱུར། </s>
  </p>
  <p id="37">
    <s id="37:1">འཛམ་བུའི་ [87a.2]གླིང་དུ་གཏོགས་པའི་རྒྱལ་པོ་ཐམས་ཅད་ལ་གནོད་པ་དང་། འཐབ་པ་དང་། རྩོད་པའི་དངོས་པོ་རྣམས་གཏན་མེད་པར་འགྱུར་རོ། །</s>
    <s id="37:2">རྒྱལ་པོ་ཆེན་པོ་བཞི་པོ་དག་</s>
    <s id="37:3">འཛམ་བུའི་གླིང་འདི་ན་ཡོད་པའི་གྲོང་དང་། གྲོང་ཁྱེར་དང་། རི་དང་། གྲོང་རྡལ་བརྒྱད་ཁྲི་བཞི་སྟོང་དག་གི་མིའི་རྒྱལ་པོ་ [87a.3]བརྒྱད་ཁྲི་བཞི་སྟོང་པོ་རྣམས་ཀྱང་</s>
    <s id="37:4">སོ་སོ་ནས་རང་རང་གི་ཡུལ་དུ་ལོངས་སྤྱོད་ཀྱི་བདེ་བ་མྱོང་ཞིང་</s>
    <s id="37:5">རང་དབང་དང་ལྡན་པར་འགྱུར། །</s>
  </p>
  <p id="38">
    <s id="38:1">ནོར་དང་རིན་པོ་ཆེ་དཔལ་འབྱོར་གྱིས་རྒྱས་པ་དག་ལ་ལོངས་སྤྱོད་པར་བྱེད་པས་</s>
    <s id="38:2">ཕན་ཚུན་འཕྲོག་པར་མི་བྱེད་ཅིང་</s>
    <s id="38:3">སྔོན་གྱི་རྒྱུ་ཇི་ལྟ་བ་བཞིན་དུ་རྣམ་པར་སྨིན་པ་དག་ལ་ [87a.4]ལོངས་སྤྱོད་པར་བྱེད་པས།</s>
    <s id="38:4">བསམ་པ་ངན་པ་བསྐྱེད་ནས་གཞན་གྱི་ཡུལ་ལ་འདོད་པས་ཡོངས་སུ་ཚོལ་བ་མེད་དེ</s>
  </p>
  <p id="39">
    <s id="39:1">ཐམས་ཅད་འདོད་པ་ཆུང་ཞིང་ཕན་འདོགས་པའི་བསམ་པ་སྐྱེ་བར་འགྱུར། </s>
  </p>
  <p id="40">
    <s id="40:1">འཐབ་པ་དང་། རྩོད་པ་དང་། བཅིང་བ་ལ་སོགས་པའི་སྡུག་བསྔལ་ཡང་མེད་པར་ [87a.5]འགྱུར། </s>
  </p>
  <p id="41">
    <s id="41:1">ཡུལ་དེ་དག་ན་གནས་པའི་མི་རྣམས་ཀྱང་རང་བཞིན་གྱིས་བདེ་བ་མྱོང་བར་འགྱུར། </s>
  </p>
  <p id="42">
    <s id="42:1">བླ་འོག་མཐུན་ཞིང་</s>
    <s id="42:2">ཆུ་དང་འོ་མ་འདྲེས་པ་ལྟ་བུར་</s>
    <s id="42:3">སེམས་ཀྱིས་ཕན་ཚུན་སྡུག་ཅིང་བཀུར་བར་འགྱུར།</s>
  </p>
  <p id="43">
    <s id="43:1">རབ་ཏུ་དགའ་བས་རྣམ་པར་རྩེ་བར་འགྱུར། </s>
  </p>
  <p id="44">
    <s id="44:1">བྱམས་པ་དང་། སྙིང་རྗེས་ཕན་ [87a.6]འདོགས་ཤིང་</s>
    <s id="44:2">དགེ་བའི་རྩ་བ་འཕེལ་བར་བྱེད་པས་</s>
    <s id="44:3">རྒྱུ་དང་རྐྱེན་དེས་ན་</s>
    <s id="44:4">འཛམ་བུའི་གླིང་འདི་རབ་ཏུ་བདེ་ཞིང་ལོ་ལེགས་པ་དང་།</s>
    <s id="44:5">མི་རྣམས་རྒྱས་ཤིང་རབ་ཏུ་གང་བར་འགྱུར།</s>
  </p>
  <p id="45">
    <s id="45:1">ས་ཆེན་པོ་མཐུ་དང་ལྡན་པར་འགྱུར། </s>
  </p>
  <p id="46">
    <s id="46:1">གྲང་དྲོ་རན་པར་འགྱུར། </s>
  </p>
  <p id="47">
    <s id="47:1">དུས་ཚིགས་མི་མཐུན་པ་མེད་པར་ [87a.7]འགྱུར། </s>
  </p>
  <p id="48">
    <s id="48:1">ཉི་མ་དང་། ཟླ་བ་དང་། གཟའ་དང་། རྒྱུ་སྐར་རྣམས་ཀྱང་སྔོན་གྱི་གནས་ལས་འཕོ་ཞིང་འགྱུར་བ་མེད་པར་འགྱུར། </s>
  </p>
  <p id="49">
    <s id="49:1">རླུང་དང་ཆར་པ་ཡང་དུས་བཞིན་དུ་ལྡང་ཞིང་འབབ་པར་འགྱུར། </s>
  </p>
  <p id="50">
    <s id="50:1">ལྟས་ངན་རྣམས་དང་འབྲལ་བར་འགྱུར། </s>
  </p>
  <p id="51">
    <s id="51:1">ནོར་དང་རིན་པོ་ཆེ་རྣམས་འབྱོར་ [87b] [87b.1]ཅིང་རྒྱས་པར་འགྱུར། </s>
  </p>
  <p id="52">
    <s id="52:1">སེམས་ལ་སེར་སྣའི་འཇུངས་པ་མེད་ཅིང་</s>
    <s id="52:2">རྟག་པར་སྦྱིན་པ་གཏོང་བར་འགྱུར།</s>
  </p>
  <p id="53">
    <s id="53:1">དགེ་བ་བཅུའི་ལས་ཀྱི་ལམ་དང་ལྡན་པར་འགྱུར། </s>
  </p>
  <p id="54">
    <s id="54:1">མི་རྣམས་ཚེ་འཕོས་པར་གྱུར་ན་</s>
    <s id="54:2">ཡང་ཕལ་ཆེར་མཐོ་རིས་སུ་སྐྱེ་བར་འགྱུར་བས་</s>
    <s id="54:3">ལྷའི་འཁོར་རྣམས་རབ་ཏུ་འཕེལ་བར་ [87b.2]འགྱུར་བར་རིག་པར་བྱའོ། །</s>
  </p>
  <p id="55">
    <s id="55:1">རྒྱལ་པོ་ཆེན་པོ་དག་</s>
    <s id="55:2">མ་འོངས་པའི་དུས་ན་</s>
    <s id="55:3">མིའི་རྒྱལ་པོ་གང་ལ་ལ་ཞིག །</s>
    <s id="55:4">མདོ་སྡེ་འདི་མཉན་ཏེ་ཡོངས་སུ་བསྲུངས་ནས་</s>
    <s id="55:5">གུས་པས་མཆོད་པ་བྱེད་པ་དང་།</s>
    <s id="55:6">མདོ་སྡེ་འཛིན་པའི་</s>
    <s id="55:7">འཁོར་བཞི་པོ་དག་ལ་བླ་མར་བྱེད་ཅིང་བསྔགས་པ་བརྗོད་པར་འདོད་པ་དང་།</s>
    <s id="55:8">གཞན་ [87b.3]ཡང་ཁྱེད་འཁོར་དང་བཅས་པ་དང་། གནོད་སྦྱིན་གྱི་འཁོར་བརྒྱ་སྟོང་ཚད་མེད་པ་སྙེད་ལ་ཕན་པ་དང་། བདེ་བས་ཕན་འདོགས་པར་འདོད་ན་</s>
  </p>
  <p id="56">
    <s id="56:1">དེའི་ཕྱིར་རྒྱལ་པོ་དེས་རྟག་པར་མདོ་སྡེའི་རྒྱལ་པོ་དམ་པ་འདི་མཉན་ནས་ཡོངས་སུ་གཟུང་བར་བྱས་ཏེ</s>
  </p>
  <p id="57">
    <s id="57:1">ཡང་དག་པའི་ཆོས་ཀྱི་ཆུ་བདུད་རྩིའི་རོ་མཆོག་དམ་པ་འདི་ [87b.4]ཐོས་པའི་དབང་གིས་</s>
    <s id="57:2">ཁྱེད་ལ་སོགས་པའི་ལུས་དང་སེམས་ཀྱི་མཐུ་སྟོབས་འཕེལ་བར་བྱེད་པས་</s>
    <s id="57:3">བརྩོན་འགྲུས་དང་ལྡན་ཞིང་དཔའ་བ་དང་།</s>
    <s id="57:4">བསོད་ནམས་དང་གཟི་བྱིན་རྣམས་རབ་ཏུ་རྒྱས་པར་འགྱུར་རོ། །</s>
    <s id="57:5">མིའི་རྒྱལ་པོ་དེ་དག་གལ་ཏེ་སེམས་རྩེ་གཅིག་ཏུ་མདོ་སྡེ་འདི་མཉན་ནས་ ཡོངས་སུ་འཛིན་ [87b.5]པར་བྱེད་ན་</s>
  </p>
  <p id="58">
    <s id="58:1">དེ་ནི་ཡངས་ཤིང་རྒྱ་ཆེ་བ་དང་། ཤིན་ཏུ་དཀོན་པའི་མཆོད་པས་</s>
    <s id="58:2">ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ང་ལ་མཆོད་པ་བྱེད་པར་འགྱུར་ཏེ</s>
  </p>
  <p id="59">
    <s id="59:1">གང་གིས་ང་ལ་མཆོད་པ་བྱས་པ་གང་ཡིན་པ་དེ་ནི་</s>
    <s id="59:2">འདས་པ་དང་། མ་བྱོན་པ་དང་། ད་ལྟར་བཞུགས་པའི་སངས་རྒྱས་ [87b.6]བྱེ་བ་ཁྲག་ཁྲིག་བརྒྱ་སྟོང་མང་པོ་རྣམས་ལ་མཆོད་པ་བྱས་པར་འགྱུར་རོ། །</s>
    <s id="59:3">གང་གིས་དུས་གསུམ་གྱི་སངས་རྒྱས་རྣམས་ལ་མཆོད་པ་བྱས་ནས་</s>
  </p>
  <p id="60">
    <s id="60:1">བསམ་གྱིས་མི་ཁྱབ་པའི་བསོད་ནམས་ཀྱི་ཕུང་པོ་ཚད་མེད་པ་སྙེད་འཐོབ་པར་འགྱུར་བས།</s>
    <s id="60:2">རྒྱུ་དང་རྐྱེན་དེས་ན་</s>
    <s id="60:3">ཁྱེད་ལ་སོགས་པས་རྒྱལ་པོ་དེ་ [87b.7]དང་། བཙུན་མོ་དང་། སླས་དང་། འཁོར་རྣམས་ཡོངས་སུ་བསྲུངས་ནས་</s>
    <s id="60:4">གནོད་ཅིང་ཉམ་ང་བ་མེད་པར་བྱས་ཏེ</s>
  </p>
  <p id="61">
    <s id="61:1">ཕོ་བྲང་བསྲུང་བའི་ལྷ་རྣམས་ཀྱང་རྟག་ཏུ་བདེ་བའི་ལོངས་སྤྱོད་མྱོང་བ་ལ་འགོད་པར་བྱེད་ན། </s>
  </p>
  <p id="62">
    <s id="62:1">བསོད་ནམས་བསམ་གྱིས་མི་ཁྱབ་པ་དང་ལྡན་པར་འགྱུར། </s>
  </p>
  <p id="63">
    <s id="63:1">ཡུལ་དེ་ [88a] [88a.1]དག་ན་གནས་པའི་མི་རྣམས་ཀྱང་</s>
    <s id="63:2">འདོད་པ་ལྔའི་བདེ་བ་རྣམ་པ་སྣ་ཚོགས་མྱོང་བར་འགྱུར།</s>
  </p>
  <p id="64">
    <s id="64:1">དངོས་པོ་ངན་པ་ཐམས་ཅད་ཀྱང་རབ་ཏུ་ཞི་བར་འགྱུར་རོ། །</s>
    <s id="64:2">དེ་ནས་</s>
    <s id="64:3">བཅོམ་ལྡན་འདས་ལ་རྒྱལ་པོ་ཆེན་པོ་བཞི་པོ་དག་གིས་འདི་སྐད་ཅེས་གསོལ་ཏོ། །</s>
  </p>
  <p id="65">
    <s id="65:1">བཅོམ་ལྡན་འདས་</s>
    <s id="65:2">[88a.2]སླད་མའི་དུས་ཀྱི་ཚེ་</s>
    <s id="65:3">མིའི་རྒྱལ་པོ་གང་ལ་ལ་ཞིག་འདི་ལྟར་གསེར་འོད་དམ་པའི་མདོ་སྡེ་འདི་ཉན་པར་མོས་པ་དང་།</s>
    <s id="65:4">བདག་ཉིད་དང་། བཙུན་མོ་དང་། རྒྱལ་བུ་ནས་ཕོ་བྲང་ནང་གི་སླས་ལ་སོགས་པའི་བར་དག་དང་། གྲོང་ཁྱེར་དང་། གྲོང་རྡལ་དང་། ཕོ་བྲང་ཡོངས་སུ་སྲུང་ [88a.3]ཞིང་སྐྱོབ་པ་དང་།</s>
    <s id="65:5">བསམ་གྱིས་མི་ཁྱབ་པའི་དགའ་བ་མཆོག་དམ་པ་དང་། རབ་ཏུ་དབེན་པའི་བདེ་བ་འཐོབ་པར་འཚལ་བ་དང་།</s>
    <s id="65:6">ཚེ་འདི་ཉིད་ལ་རྒྱལ་ཐབས་བཙུན་ཞིང་མཐོ་བ་དང་།</s>
    <s id="65:7">དབང་ཕྱུག་དང་ལྡན་ཞིང་དར་བ་དང་།</s>
    <s id="65:8">རྟག་ཏུ་འཕེལ་བར་འཚལ་བ་དང་།</s>
    <s id="65:9">གཞན་ཡང་བསམ་གྱིས་ [88a.4]མི་ཁྱབ་པའི་བསོད་ནམས་ཀྱི་ཕུང་པོ་ཚད་མ་མཆིས་ཤིང་མཐའ་མ་མཆིས་པ་ཡོངས་སུ་སྡུད་པ་དང་།</s>
    <s id="65:10">རང་གི་ཡུལ་དུ་ཕྱིར་རྒོལ་བའི་དགྲ་དང་། མྱ་ངན་དང་། འཁྲུག་པ་དང་། གདོན་བགེགས་ཀྱི་དངོས་པོ་རྣམས་མ་མཆིས་པར་འཚལ་ན</s>
  </p>
  <p id="66">
    <s id="66:1">བཅོམ་ལྡན་འདས་</s>
    <s id="66:2">འདི་ལྟར་མིའི་རྒྱལ་པོ་ [88a.5]དེས་བག་མ་མཆིས་པས་</s>
    <s id="66:3">སེམས་གཡེང་བར་མི་བགྱི་ཞིང་</s>
    <s id="66:4">ཤིན་ཏུ་གུས་པ་བསྐྱེད་དེ་ བསམ་པ་ཐག་པ་ནས་</s>
    <s id="66:5">མདོ་སྡེའི་རྒྱལ་པོ་མཆོག་དམ་པ་འདི་མཉན་ཅིང་ཡོངས་སུ་གཟུང་བར་བགྱིའོ། །</s>
  </p>
  <p id="67">
    <s id="67:1">ཆོས་ཉན་པར་འཚལ་བའི་ཚེ།</s>
    <s id="67:2">སྔར་རྒྱལ་པོ་ལ་གཅེས་པའི་ཕོ་བྲང་མཆོག་དམ་པ་རབ་ཏུ་ [88a.6]བརྒྱན་ཏེ་</s>
    <s id="67:3">གསལ་བའི་ཕྱོགས་སུ་སྤོས་ཆབ་ཀྱིས་ཆག་ཆག་བཏབ་སྟེ།</s>
  </p>
  <p id="68">
    <s id="68:1">མེ་ཏོག་མཆོག་དམ་པ་སྣ་ཚོགས་མངོན་པར་གཏོར་ནས་</s>
    <s id="68:2">སེང་གེའི་ཁྲི་ཆོས་ཀྱི་གདན་ཁྱད་པར་དུ་འཕགས་པ་བཙུགས་ཏེ།</s>
  </p>
  <p id="69">
    <s id="69:1">རིན་པོ་ཆེ་སྣ་ཚོགས་ཀྱིས་རབ་ཏུ་བརྒྱན་ནས་རི</s>
    <s id="69:2">ན་པོ་ཆེ་སྣ་ཚོགས་ཀྱི་གདུགས་དང་། རྒྱལ་ [88a.7]མཚན་དང་། བ་དན་བསྒྲེང་སྟེ།</s>
  </p>
  <p id="70">
    <s id="70:1">རིན་ཐང་མ་མཆིས་པའི་སྦོས་བསྲེགས་ནས་</s>
    <s id="70:2">རོལ་མོ་རྣམས་བགྱིའོ། །</s>
  </p>
  <p id="71">
    <s id="71:1">རྒྱལ་པོ་དེས་དེའི་ཚེ་ཡོངས་སུ་དག་པར་ཁྲུས་བགྱིས་ཏེ། </s>
  </p>
  <p id="72">
    <s id="72:1">སྤོས་ཀྱི་བྱུག་པས་ལུས་བསྐུས་ནས་</s>
    <s id="72:2">གོས་སར་པ་གཙང་མ་བགོས་ཏེ།</s>
  </p>
  <p id="73">
    <s id="73:1">རྒྱན་ཕྲེང་རྣམས་ཀྱིས་བརྒྱན་ནས་ [88b]</s>
    <s id="73:2">[88b.1]སྟན་དམའ་བ་ལ་མཆིས་ཏེ།</s>
  </p>
  <p id="74">
    <s id="74:1">མཐོ་བའི་བསམ་པ་མི་བསྐྱེད་པར་</s>
    <s id="74:2">དབང་ཕྱུག་གི་ཐབས་ཡོངས་སུ་སྤང་བར་བགྱིའོ། །</s>
  </p>
  <p id="75">
    <s id="75:1">ང་རྒྱལ་རྣམས་སྤངས་ཏེ་</s>
    <s id="75:2">སེམས་རྩེ་གཅིག་ཏུ་དྲན་པ་ཉེ་བར་གཞག་ནས་</s>
    <s id="75:3">མདོ་སྡེའི་རྒྱལ་པོ་འདི་མཉན་པར་བགྱིའོ། །</s>
  </p>
  <p id="76">
    <s id="76:1">ཆོས་སྨྲ་བའི་མཁན་པོ་ལ་སྟོན་པ་ཆེན་པོའི་འདུ་ཤེས་ [88b.2]བསྐྱེད་པར་བགྱིའོ། །</s>
  </p>
  <p id="77">
    <s id="77:1">ཕོ་བྲང་ནང་གི་བཙུན་མོ་དང་། རྒྱལ་བུ་དང་། སླས་དང་། འཁོར་རྣམས་ལ་བྱམས་པ་དང་། བརྩེ་བའི་སེམས་བསྐྱེད་ནས་</s>
    <s id="77:2">རབ་ཏུ་དགའ་བས་ཕན་ཚུན་བལྟ་བར་བགྱིའོ། །</s>
  </p>
  <p id="78">
    <s id="78:1">ཤིན་ཏུ་མཐུན་པའི་མདངས་ཀྱིས་ཚིག་འཇམ་པོར་སྨྲ་བར་བགྱིའོ། །</s>
  </p>
  <p id="79">
    <s id="79:1">བདག་ཉིད་ [88b.3]ཀྱི་ལུས་དང་སེམས་ལ་དགའ་བ་ཆེན་པོས་ཀུན་དུ་ཁྱབ་པར་བགྱིའོ། །</s>
  </p>
  <p id="80">
    <s id="80:1">དེང་བདག་ནི་ཤིན་ཏུ་བསམ་པར་དཀའ་ཞིང་ཁྱད་པར་དུ་འཕགས་པའི་ཕན་ཡོན་ཆེན་པོ་ཡངས་ཤིང་རྒྱ་ཆེ་བ་འདི་ལྟ་བུ་འཐོབ་པར་འགྱུར་རོ་</s>
    <s id="80:2">སྙམ་དུ་བསམས་ནས་</s>
  </p>
  <p id="81">
    <s id="81:1">མདོ་སྡེའི་རྒྱལ་པོ་དེ་ལ་རབ་ཏུ་མཆོད་པར་བགྱིའོ། །</s>
  </p>
  <p id="82">
    <s id="82:1">དེ་ལྟར་ [88b.4]བསམས་ལགས་ནས་</s>
    <s id="82:2">ཆོས་སྨྲ་བའི་མཁན་པོ་དེར་མཆིས་པ་མཐོང་བར་གྱུར་ན་</s>
    <s id="82:3">ཤིན་ཏུ་གུས་པས་དཀོན་པའི་འདུ་ཤེས་བསྐྱེད་པར་བགྱིའོ། །</s>
  </p>
  <p id="83">
    <s id="83:1">དེ་ནས་</s>
    <s id="83:2">བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་པོ་དག་ལ་བཀའ་སྩལ་པ།</s>
    <s id="83:3">འདི་ལྟར་ཆོས་སྨྲ་བའི་མཁན་པོ་དེ་མི་བསུ་བར་མི་བྱའི།</s>
    <s id="83:4">དེའི་ [88b.5]ཚེ་མིའི་རྒྱལ་པོ་དེས་གོས་སར་པ་གཙང་མ་བགོས་ནས་</s>
  </p>
  <p id="84">
    <s id="84:1">རྒྱན་དང་། ཕྲེང་བ་རྣམ་པ་སྣ་ཚོགས་ཀྱིས་རབ་ཏུ་བརྒྱན་ཏེ</s>
  </p>
  <p id="85">
    <s id="85:1">བདག་ཉིད་གདུགས་དཀར་པོ་དང་། སྤོས་དང་། མེ་ཏོག་ཐོགས་ནས་</s>
    <s id="85:2">དམག་གི་དཔུང་བཤམས་ཏེ།</s>
  </p>
  <p id="86">
    <s id="86:1">རོལ་མོ་རྒྱས་པར་བྱས་ནས་</s>
    <s id="86:2">རྐང་གིས་གྲོང་ཁྱེར་ནས་ཕྱིར་ [88b.6]བྱུང་སྟེ།</s>
  </p>
  <p id="87">
    <s id="87:1">བཀྲ་ཤིས་ཀྱི་དངོས་པོ་ཐོབ་པར་བྱ་བའི་ཕྱིར་གུས་པའི་འདུ་ཤེས་བསྐྱེད་ནས་</s>
    <s id="87:2">ཆོས་སྨྲ་བའི་མཁན་པོ་དེ་བསུ་བར་བྱའོ། །</s>
  </p>
  <p id="88">
    <s id="88:1">རྒྱལ་པོ་ཆེན་པོ་བཞི་པོ་དག་</s>
    <s id="88:2">རྒྱུ་དང་རྐྱེན་གང་གི་ཕྱིར་</s>
    <s id="88:3">མིའི་རྒྱལ་པོ་དེས་བདག་ཉིད་ཀྱིས་བཀུར་སྟི་དང་། མཆོད་པ་དེ་ལྟ་བུ་བྱ་དགོས་ཤེ་ན།</s>
  </p>
  <p id="89">
    <s id="89:1">མིའི་རྒྱལ་པོ་དེ་ [88b.7]རྐང་པ་བཏེག་ཅིང་ རྐང་པ་བཞག་པ་ན་གོམ་པ་རེ་རེ་ཞིང་</s>
    <s id="89:2">སངས་རྒྱས་བཅོམ་ལྡན་འདས་བྱེ་བ་ཁྲག་ཁྲིག་བརྒྱ་སྟོང་པོ་རྣམས་ལ་བཀུར་སྟི་དང་། མཆོད་པ་དང་། རིམ་གྲོ་དང་། བླ་མར་བྱེད་པར་འགྱུར་ཞིང་།</s>
    <s id="89:3">གཞན་ཡང་བསྐལ་པའི་གྲངས་དེ་སྙེད་ཀྱི་འཁོར་བའི་སྡུག་བསྔལ་ལས་ [89a] [89a.1]ཡང་དག་པར་འདའ་བར་འགྱུར་བས་སོ། །</s>
  </p>
  <p id="90">
    <s id="90:1">གཞན་ཡང་མ་འོངས་པའི་དུས་ན་བསྐལ་པའི་གྲངས་དེ་སྙེད་དུ་འཁོར་ལོས་</s>
    <s id="90:2">སྒྱུར་བའི་རྒྱལ་པོའི་ལོངས་སྤྱོད་མཆོག་ཁྱད་པར་དུ་འཕགས་པ་དག་ལ་ལོངས་སྤྱོད་པར་འགྱུར།</s>
  </p>
  <p id="91">
    <s id="91:1">གོམ་པ་རེ་རེ་བོར་བའི་དབང་གིས་</s>
    <s id="91:2">ཚེ་འདི་ཉིད་ [89a.2]ལ་ཡང་བསོད་ནམས་འཕེལ་བས་རང་དབང་དུ་རྒྱལ་པོ་བྱེད་ཅིང་</s>
    <s id="91:3">བསམ་གྱིས་མི་ཁྱབ་པའི་རྣམ་པར་སྨིན་པ་དང་ལྡན་པ་དང་།</s>
    <s id="91:4">མང་པོ་ཀུན་གྱིས་བཀུར་བར་འགྱུར།</s>
  </p>
  <p id="92">
    <s id="92:1">བསྐལ་པ་འབུམ་ཕྲག་བརྒྱ་སྟོང་ཚད་མེད་པ་སྙེད་དུ་</s>
    <s id="92:2">ལྷ་དང་མིས་ཡོངས་སུ་སྤྱད་པའི་རིན་པོ་ཆེ་སྣ་བདུན་གྱི་གཞལ་མེད་ཁང་དག་ [89a.3]ལ་ལོངས་སྤྱོད་པར་འགྱུར།</s>
  </p>
  <p id="93">
    <s id="93:1">སྐྱེ་བ་ཐམས་ཅད་དུ་རྒྱལ་པོ་བྱེད་པར་འགྱུར། </s>
  </p>
  <p id="94">
    <s id="94:1">ཚེ་རིང་བར་འགྱུར། </s>
  </p>
  <p id="95">
    <s id="95:1">ཚིག་གི་སྤོབས་པ་དང་ལྡན་པས་</s>
    <s id="95:2">ལྷ་དང་མི་ཀུན་གྱིས་མངོན་པར་ཡིད་ཆེས་པར་འགྱུར།</s>
  </p>
  <p id="96">
    <s id="96:1">འཇིགས་ཤིང་སྐྲག་པ་མེད་པར་འགྱུར། </s>
  </p>
  <p id="97">
    <s id="97:1">གྲགས་པ་ཆེན་པོ་དང་ལྡན་ཞིང་</s>
    <s id="97:2">མང་པོ་ཀུན་གྱིས་ [89a.4]ཡོངས་སུ་བལྟ་བར་འགྱུར།</s>
  </p>
  <p id="98">
    <s id="98:1">ལྷ་དང་མིའི་ནང་དུ་ཁྱད་པར་དུ་འཕགས་པའི་བདེ་བ་དག་ལ་ལོངས་སྤྱོད་པར་འགྱུར། </s>
  </p>
  <p id="99">
    <s id="99:1">མཐུ་སྟོབས་ཆེན་པོ་ཐོབ་པར་འགྱུར། </s>
  </p>
  <p id="100">
    <s id="100:1">གཟི་བྱིན་ཆེན་པོའི་ཡོན་ཏན་དང་ལྡན་པར་འགྱུར། </s>
  </p>
  <p id="101">
    <s id="101:1">ལུས་ཀྱི་མཚན་མ་གྱ་ནོམ་ཞིང་</s>
    <s id="101:2">ཤིན་ཏུ་མཛེས་པས་དཔེ་ཟླ་མེད་པར་འགྱུར།</s>
  </p>
  <p id="102">
    <s id="102:1">ལྷ་ [89a.5]དང་མིའི་སྟོན་པ་མཐོང་བར་འགྱུར། </s>
  </p>
  <p id="103">
    <s id="103:1">དགེ་བའི་བཤེས་གཉེན་དང་ཕྲད་པར་འགྱུར། </s>
  </p>
  <p id="104">
    <s id="104:1">བསོད་ནམས་ཀྱི་ཕུང་པོ་ཚད་མེད་པ་མངོན་པར་གྲུབ་ཅིང་ཕུན་སུམ་ཚོགས་པར་འགྱུར་རོ། །</s>
    <s id="104:2">རྒྱལ་པོ་ཆེན་པོ་དག་འདི་ལྟར་ཤེས་པར་བྱ་སྟེ།</s>
  </p>
  <p id="105">
    <s id="105:1">མིའི་རྒྱལ་པོ་དེ་དག་གིས་ཡོན་ཏན་གྱི་ཕན་ཡོན་རྣམ་པ་སྣ་ [89a.6]ཚོགས་ཚད་མེད་པ་དེ་ལྟ་བུ་མཐོང་བའི་ཕྱིར་</s>
    <s id="105:2">བདག་ཉིད་དཔག་ཚད་གཅིག་ནས་དཔག་ཚད་བརྒྱ་སྟོང་དུ་མའི་བར་དུ་ཆོས་སྨྲ་བའི་མཁན་པོ་བསུ་བར་བྱ་ཞིང་།</s>
    <s id="105:3">ཆོས་སྨྲ་བའི་མཁན་པོ་ལ་སངས་རྒྱས་ཀྱི་འདུ་ཤེས་བསྐྱེད་པར་བྱའོ། །</s>
  </p>
  <p id="106">
    <s id="106:1">སླར་གྲོང་དང་། གྲོང་ཁྱེར་དུ་ཕྱིན་ནས་</s>
  </p>
  <p id="107">
    <s id="107:1">ཀྱང་དེང་དེ་བཞིན་གཤེགས་ [89a.7]པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་བདག་གི་ཕོ་བྲང་དུ་གཤེགས་ནས་</s>
  </p>
  <p id="108">
    <s id="108:1">བདག་གི་མཆོད་པ་བཞེས་ཏེ་</s>
  </p>
  <p id="109">
    <s id="109:1">བདག་ལ་ཆོས་སྟོན་པར་མཛད་དོ། །</s>
  </p>
  <p id="110">
    <s id="110:1">བདག་ཀྱང་ཆོས་ཐོས་པའི་དབང་གིས་</s>
    <s id="110:2">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པར་མི་འགྱུར་བས་ [89b]</s>
    <s id="110:3">[89b.1]འདི་ཉིད་སངས་རྒྱས་བཅོམ་ལྡན་འདས་བྱེ་བ་ཁྲག་ཁྲིག་བརྒྱ་སྟོང་དུ་མ་དང་ཕྲད་པར་གྱུར་པ་ཡིན་ནོ། །</s>
  </p>
  <p id="111">
    <s id="111:1">དེང་བདག་གིས་ནི་ཤིན་ཏུ་ཡངས་ཤིང་རྒྱ་ཆེ་བ་མཆོག་ཏུ་ཁྱད་པར་དུ་འཕགས་པའི་བདེ་བའི་ཡོ་བྱད་རྣམ་པ་སྣ་ཚོགས་ཀྱིས་</s>
    <s id="111:2">འདས་པ་དང་། མ་བྱོན་པ་དང་། ད་ལྟར་བཞུགས་པའི་ [89b.2]སངས་རྒྱས་རྣམས་ལ་མཆོད་ཅིང་རིམ་གྲོ་བྱས་སོ། །</s>
  </p>
  <p id="112">
    <s id="112:1">དེང་བདག་གིས་ནི་གཤིན་རྗེའི་འཇིག་རྟེན་དང་། སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་ཀྱི་སྡུག་བསྔལ་ཐམས་ཅད་རྩ་བ་ནས་བཏོན་ཏོ། །</s>
  </p>
  <p id="113">
    <s id="113:1">དེང་འཁོར་ལོས་སྒྱུར་བའི་རྒྱལ་པོ་དང་། བརྒྱ་བྱིན་དང་། ཚངས་ [89b.3]པ་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་སྙེད་ཀྱི་དགེ་བའི་རྩ་བ་རབ་ཏུ་བསྐྱེད་དོ། །</s>
  </p>
  <p id="114">
    <s id="114:1">དེང་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་སྙེད་འཁོར་བའི་སྡུག་བསྔལ་ལས་བཏོན་ནས་</s>
    <s id="114:2">མྱ་ངན་ལས་འདས་པའི་བདེ་བ་ལ་བཀོད་དོ། །</s>
  </p>
  <p id="115">
    <s id="115:1">དེང་ཚད་མེད་མཐའ་མེད་ཅིང་བསམ་གྱིས་མི་ཁྱབ་པའི་བསོད་ནམས་ [89b.4]ཀྱི་ཕུང་པོ་རབ་ཏུ་བསགས་སོ། །</s>
  </p>
  <p id="116">
    <s id="116:1">ཕོ་བྲང་ནང་གི་སླས་དང་སྐྱེ་བོ་མང་པོ་བདེ་བ་ལ་བཀོད་ནས་</s>
  </p>
  <p id="117">
    <s id="117:1">ཡུལ་རྣམས་རབ་ཏུ་ཞི་བར་བྱས་པས།</s>
    <s id="117:2">གནོད་པ་དང་། དུག་གདུག་པ་དང་། མི་མ་རུངས་པ་མེད་ཅིང་</s>
    <s id="117:3">ཕྱོགས་གཞན་ནས་འོང་བའི་དགྲ་རྣམས་ཉེ་བར་འོངས་ནས་ གནོད་པ་མི་བྱེད་པ་དང་།</s>
    <s id="117:4">མྱ་ངན་དང་ [89b.5]ནད་རྣམས་མེད་པར་འགྱུར་རོ་</s>
    <s id="117:5">སྙམ་དུ་བསམ་པར་བྱའོ། །</s>
  </p>
  <p id="118">
    <s id="118:1">རྒྱལ་པོ་ཆེན་པོ་དག་འདི་ལྟར་རིག་པར་བྱ་སྟེ། </s>
  </p>
  <p id="119">
    <s id="119:1">དེའི་ཚེ་མིའི་རྒྱལ་པོ་དེ་དག་གིས་དེ་ལྟར་ཡང་དག་པའི་ཆོས་ལ་བཙུན་པར་བྱས་ཤིང་བླ་མར་བྱས་པ་དང་།</s>
    <s id="119:2">མདོ་སྡེ་དམ་པ་འདི་ཡོངས་སུ་འཛིན་པའི་དགེ་སློང་དང་། དགེ་སློང་མ་དང་། ། [89b.6]དགེ་བསྙེན་དང་། དགེ་བསྙེན་མ་དག་ལ་ མཆོད་པ་དང་།</s>
    <s id="119:3">བཀུར་སྟི་དང་། བླ་མར་བྱས་ཤིང་བསྔགས་པ་བརྗོད་པ་ལས་བྱུང་བའི་</s>
    <s id="119:4">དགེ་བའི་རྩ་བ་གང་ཡིན་པ་དེ་དག་དང་།</s>
    <s id="119:5">བསོད་ནམས་མཆོག་གང་ཡིན་པ་དེ་དག་ཐོག་མ་ཁོ་ནར་ཁྱེད་འཁོར་དང་བཅས་པ་ལས་ཡོངས་སུ་སྔོ་བར་བྱེད་ [89b.7]ན་</s>
    <s id="119:6">མིའི་རྒྱལ་པོ་དེ་དག་</s>
    <s id="119:7">བསོད་ནམས་ཆེན་པོའི་དགེ་བའི་ལས་ཀྱི་རྒྱུ་དང་། རྐྱེན་དང་ལྡན་པར་འགྱུར་བས་</s>
    <s id="119:8">ཚེ་འདི་ཉིད་ལ་དབང་ཆེན་པོ་ཐོབ་ནས་</s>
  </p>
  <p id="120">
    <s id="120:1">གཟི་བྱིན་ཆེན་པོ་རབ་ཏུ་འཕེལ་བར་འགྱུར། </s>
  </p>
  <p id="121">
    <s id="121:1">དཔལ་དང་མཚན་མཆོག་རྣམས་ཀྱིས་རབ་ཏུ་བརྒྱན་པར་འགྱུར། </s>
  </p>
  <p id="122">
    <s id="122:1">ཕྱིར་རྒོལ་བ་ཐམས་ཅད་ཡང་དག་པའི་ཆོས་ [90a] [90a.1]ཀྱིས་ཚར་གཅོད་པར་འགྱུར་རོ། །</s>
    <s id="122:2">དེ་ནས་</s>
    <s id="122:3">བཅོམ་ལྡན་འདས་ལ་རྒྱལ་པོ་ཆེན་པོ་བཞི་པོ་དག་གིས་འདི་སྐད་ཅེས་གསོལ་ཏོ། །</s>
  </p>
  <p id="123">
    <s id="123:1">བཅོམ་ལྡན་འདས་</s>
    <s id="123:2">མིའི་རྒྱལ་པོ་གང་ལ་ལ་ཞིག་དེ་ལྟར་ཡང་དག་པའི་ཆོས་ལ་གུས་པས་བཀུར་སྟི་བགྱིས་ནས་</s>
  </p>
  <p id="124">
    <s id="124:1">མདོ་སྡེ་འདི་མཉན་པར་བགྱིད་པ་ [90a.2]དང་།</s>
    <s id="124:2">མདོ་སྡེ་འདི་འཛིན་པའི་འཁོར་བཞི་པོ་དག་ལ་བཀུར་སྟི་དང་།</s>
    <s id="124:3">མཆོད་པ་དང་།</s>
    <s id="124:4">བླ་མར་བགྱིས་ནས་</s>
  </p>
  <p id="125">
    <s id="125:1">བསྔགས་པ་བརྗོད་པར་བགྱིད་པ་ན། </s>
  </p>
  <p id="126">
    <s id="126:1">དེའི་ཚེ་མིའི་རྒྱལ་པོ་དེས་བདག་ཅག་རྣམས་དགའ་བར་བགྱི་བའི་སླད་དུ་</s>
    <s id="126:2">ཆོས་ཀྱི་གདན་དང་ཉེ་བའི་ཕྱོགས་གཅིག་ཏུ་སྤོས་ཆབ་ཀྱིས་ཆག་ཆག་ [90a.3]བཏབ་སྟེ</s>
  </p>
  <p id="127">
    <s id="127:1">མེ་ཏོག་མཆོག་དམ་པ་མང་པོ་མངོན་པར་གཏོར་ནས་</s>
    <s id="127:2">རྒྱལ་པོ་ཆེན་པོ་བཞི་མཆིས་པའི་སྟན་ཡང་བཤམས་ཏེ་བཏིང་བར་གྱུར་ན།</s>
  </p>
  <p id="128">
    <s id="128:1">བདག་ཅག་ཀྱང་རྒྱལ་པོ་དེ་དག་དང་ལྷན་ཅིག་ཡང་དག་པའི་ཆོས་ཉན་པར་བགྱིད་དོ། །</s>
  </p>
  <p id="129">
    <s id="129:1">རྒྱལ་པོ་དེས་ཀྱང་བདག་ཅག་ལ་ཕན་འདོགས་པའི་དགེ་བའི་རྩ་བ་ [90a.4]ཅི་མཆིས་པའི་བསོད་ནམས་ཀྱི་སྐལ་བ་གང་ལགས་པ་བདག་ཅག་ལ་ཡང་ཡོངས་སུ་བསྔོ་བར་བགྱིའོ། །</s>
  </p>
  <p id="130">
    <s id="130:1">བཅོམ་ལྡན་འདས་</s>
    <s id="130:2">དེའི་ཚེ་མིའི་རྒྱལ་པོ་དེས་ཆོས་སྨྲ་བ་ལ་ཆོས་བཤད་པར་གསོལ་བ་བཏབ་ནས་</s>
  </p>
  <p id="131">
    <s id="131:1">སྟན་ལ་མཆིས་པའི་ཚེ་</s>
    <s id="131:2">བདག་ཅག་གི་སླད་དུ་སྤོས་མཆོག་དམ་པ་སྣ་ཚོགས་བསྲེགས་ནས་</s>
    <s id="131:3">མདོ་སྡེ་འདི་ལ་མཆོད་ [90a.5]པར་བགྱིའོ། །</s>
  </p>
  <p id="132">
    <s id="132:1">བཅོམ་ལྡན་འདས་</s>
    <s id="132:2">དེའི་ཚེ་སྤོས་ཀྱི་བདུག་པ་དེ་དག་སྐད་ཅིག་མ་གཅིག་ལ་ནམ་མཁའ་ལ་མངོན་པར་འཕགས་ནས་</s>
    <s id="132:3">བདག་ཅག་རྣམས་ཀྱི་གཞལ་མེད་ཁང་དུ་མཆིས་ཏེ།</s>
  </p>
  <p id="133">
    <s id="133:1">སྤོས་ཀྱི་གདུགས་སུ་འགྱུར་བས་</s>
    <s id="133:2">བདག་ཅག་ལྷའི་འཁོར་རྣམས་ཀྱིས་ཀྱང་སྤོས་ཀྱི་དྲི་མཆོག་དེ་ཚོར་བར་འགྱུར།</s>
  </p>
  <p id="134">
    <s id="134:1">[90a.6]སྤོས་ཀྱི་དུ་བ་དེ་ཡང་གསེར་གྱི་འོད་དང་ལྡན་པས་</s>
    <s id="134:2">བདག་ཅག་གནས་པའི་ཁང་ཁྱིམ་ནས་</s>
    <s id="134:3">ཚངས་པའི་གནས་དང་།</s>
    <s id="134:4">བརྒྱ་བྱིན་ལྷའི་དབང་པོ་དང་།</s>
    <s id="134:5">ལྷ་མོ་སྤོབས་པ་ཆེན་མོ་དང་།</s>
    <s id="134:6">ལྷ་མོ་དཔལ་ཆེན་མོ་དང་།</s>
    <s id="134:7">སའི་ལྷ་མོ་བརྟན་མ་དང་།</s>
    <s id="134:8">སྡེ་དཔོན་ཆེན་པོ་ཡང་དག་ཤེས་དང་།</s>
    <s id="134:9">གནོད་སྦྱིན་གྱི་སྡེ་ [90a.7]དཔོན་ཆེན་པོ་ཉི་ཤུ་རྩ་བརྒྱད་དང་།</s>
    <s id="134:10">ལྷའི་རྒྱལ་པོ་དབང་ཕྱུག་ཆེན་པོ་དང་།</s>
    <s id="134:11">ལག་ན་རྡོ་རྗེ་གསང་བའི་བདག་པོ་དང་།</s>
    <s id="134:12">སྡེ་དཔོན་ཆེན་པོ་རིན་ཆེན་བཟང་དང་།</s>
    <s id="134:13">འཕྲོག་མའི་བུ་འཁོར་ལྔ་བརྒྱ་པ་དང་།</s>
    <s id="134:14">ཀླུའི་རྒྱལ་པོ་མ་དྲོས་པ་དང་།</s>
    <s id="134:15">ཀླུའི་རྒྱལ་པོ་རྒྱ་མཚོའི་གནས་ཀྱི་བར་ཐམས་ཅད་ཀྱང་ [90b] [90b.1]རབ་ཏུ་གསལ་བར་བགྱིད་དོ། །</s>
  </p>
  <p id="135">
    <s id="135:1">བཅོམ་ལྡན་འདས་</s>
    <s id="135:2">འདི་ལྟ་བུ་ལ་སོགས་པའི་འཁོར་རྣམས་ཀྱིས་རང་རང་གི་གཞལ་མེད་ཁང་དུ་སྤོས་ཀྱི་བདུག་པ་དེས་སྐད་ཅིག་ཡུད་ཙམ་ཅིག་ལ་སྤོས་ཀྱི་གདུགས་སུ་གྱུར་པར་ཡང་མཐོང་ལ་སྤོས་ཀྱི་དྲི་ཡང་ཚོར་བར་འགྱུར།</s>
  </p>
  <p id="136">
    <s id="136:1">འོད་ཟེར་གྱི་ཁ་དོག་གིས་ལྷའི་ [90b.2]གཞལ་མེད་ཁང་ཐམས་ཅད་གསལ་བར་བགྱིད་པ་ཡང་མཐོང་བར་འགྱུར་ལགས་སོ། །</s>
    <s id="136:2">བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་པོ་དག་ལ་བཀའ་སྩལ་པ།</s>
    <s id="136:3">སྤོས་ཀྱི་འོད་ཟེར་དེས་གཞལ་མེད་ཁང་དེ་དག་འབའ་ཞིག་གསལ་བར་བྱས་ནས་</s>
  </p>
  <p id="137">
    <s id="137:1">སྤོས་ཀྱི་གདུགས་སུ་གྱུར་ཏེ་</s>
  </p>
  <p id="138">
    <s id="138:1">འོད་ཟེར་ཆེན་པོ་འགྱེད་ [90b.3]པ་མ་ཡིན་ཏེ</s>
  </p>
  <p id="139">
    <s id="139:1">མིའི་རྒྱལ་པོ་དེ་དག་ལག་པས་པོག་ཕོར་བཟུང་སྟེ། </s>
  </p>
  <p id="140">
    <s id="140:1">སྤོས་མཆོག་དམ་པ་བསྲེགས་ནས་</s>
    <s id="140:2">མདོ་སྡེ་འདི་ལ་མཆོད་པ་བྱེད་པའི་ཚེ་</s>
    <s id="140:3">སྤོས་ཀྱི་དུ་བ་དེ་ཐང་ཅིག་ཡུད་ཙམ་གཅིག་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་ཡོད་པའི་</s>
    <s id="140:4">ཉི་མ་དང་། ཟླ་བ་བྱེ་བ་ཕྲག་བརྒྱ་དང་།</s>
    <s id="140:5">རིའི་ [90b.4]རྒྱལ་པོ་རི་རབ་བྱེ་བ་ཕྲག་བརྒྱ་དང་།</s>
    <s id="140:6">གླིང་བཞི་པ་བྱེ་བ་ཕྲག་བརྒྱ་དང་།</s>
    <s id="140:7">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མིའམ་ཅི་དང་། ལྟོ་འཕྱེ་ཆེན་པོའི་ཁང་ཁྱིམ་ཐམས་ཅད་ [90b.5]གསལ་བར་བྱས་ནས་</s>
  </p>
  <p id="141">
    <s id="141:1">ནམ་མཁའ་ཀུན་དུ་གང་ཞིང་རྒྱས་པ་དང་།</s>
    <s id="141:2">སྤོས་ཀྱི་བདུག་པ་རྣམ་པ་སྣ་ཚོགས་གང་ཡིན་པ་དེ་དག་སྤྲིན་གྱི་གདུགས་སུ་གྱུར་ཏེ</s>
  </p>
  <p id="142">
    <s id="142:1">གདུགས་དེ་ཡང་གསེར་གྱི་ཁ་དོག་དང་ལྡན་པས་ལྷའི་ཁང་ཁྱིམ་ཐམས་ཅད་གསལ་བར་བྱེད་དེ། </s>
  </p>
  <p id="143">
    <s id="143:1">འདི་ལྟར་སྟོང་གསུམ་གྱི་སྟོང་ཆེན་པོའི་འཇིག་ [90b.6]རྟེན་གྱི་ཁམས་ན་སྤོས་ཀྱི་སྤྲིན་དང་། སྤོས་ཀྱི་གདུགས་རྣམ་པ་སྣ་ཚོགས་ཇི་སྙེད་ཡོད་པ་ཐམས་ཅད་ནི་</s>
    <s id="143:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོའི་གཟི་བྱིན་གྱི་མཐུ་ལས་གྱུར་པ་ཡིན་ནོ། །</s>
  </p>
  <p id="144">
    <s id="144:1">མིའི་རྒྱལ་པོ་དེ་དག་ལག་ཏུ་པོག་ཕོར་ཐོགས་ནས་</s>
  </p>
  <p id="145">
    <s id="145:1">མདོ་སྡེ་འདི་ལ་མཆོད་པར་ [90b.7]བྱེད་པའི་ཚེ་</s>
    <s id="145:2">སྤོས་ཀྱི་བདུག་པ་རྣམ་པ་སྣ་ཚོགས་གང་ཡིན་པ་དེ་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་འབའ་ཞིག་ཏུ་ཁྱབ་པར་འགྱུར་བ་མ་ཡིན་གྱི།</s>
    <s id="145:3">སྐད་ཅིག་ཡུད་ཙམ་གཅིག་གིས་</s>
    <s id="145:4">ཕྱོགས་བཅུའི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་བྱེ་བ་ཁྲག་ [91a] [91a.1]ཁྲིག་བརྒྱ་སྟོང་ཚད་མེད་མཐའ་མེད་པ་ཀུན་དུ་ཁྱབ་ཅིང་།</s>
    <s id="145:5">སངས་རྒྱས་ཀྱི་ཞིང་རྣམས་ཀྱི་ནམ་མཁའ་ཀུན་དུ་སྤོས་ཀྱི་གདུགས་སུ་གྱུར་ནས་</s>
  </p>
  <p id="146">
    <s id="146:1">ཀུན་དུ་གསལ་བར་བྱེད་པ་ཡང་དེ་བཞིན་ཏེ། </s>
  </p>
  <p id="147">
    <s id="147:1">དེའི་ཚེ་སངས་རྒྱས་མང་པོ་དེ་དག་སྤོས་གྱ་ནོམ་པའི་དྲི་གང་ཡིན་པ་དེ་དག་ཀྱང་རིག་ཅིང་མཁྱེན། </s>
  </p>
  <p id="148">
    <s id="148:1">[91a.2]སྤོས་ཀྱི་བླ་རེ་དང་། གསེར་གྱི་ཁ་དོག་དེ་དག་ཀྱང་གཟིགས་ནས་</s>
  </p>
  <p id="149">
    <s id="149:1">ཕྱོགས་བཅུའི་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་དང་མཉམ་པའི་སངས་རྒྱས་བཅོམ་ལྡན་འདས་རྣམས་ཀྱིས་ཆོ་འཕྲུལ་བསྟན་ནས</s>
  </p>
  <p id="150">
    <s id="150:1">སངས་རྒྱས་བཅོམ་ལྡན་འདས་མང་པོ་དེ་དག་གིས་མཐུན་པར་གཟིགས་ཤིང་ [91a.3]སོ་སོར་བརྟགས་ཏེ། </s>
  </p>
  <p id="151">
    <s id="151:1">གསུང་མཐུན་པར་ཆོས་སྨྲ་བའི་མཁན་པོ་དེ་ལ་སྐྱེས་བུ་ཆེན་པོ་ཁྱོད་ཀྱིས་ཤིན་ཏུ་ཟབ་པའི་མདོ་སྡེ་གྱ་ནོམ་པ་འདི་རྒྱ་ཆེར་ཡོངས་སུ་སྤེལ་ནས། </s>
  </p>
  <p id="152">
    <s id="152:1">བསོད་ནམས་ཀྱི་ཕུང་པོ་ཚད་མེད་མཐའ་མེད་ཅིང་བསམ་གྱིས་མི་ཁྱབ་པ་ཡོངས་སུ་རྫོགས་པར་གྱུར་པ་</s>
    <s id="152:2">ལེགས་སོ་ལེགས་སོ། །</s>
  </p>
  <p id="153">
    <s id="153:1">[91a.4]ཞེས་བསྔགས་པ་བརྗོད་པར་འགྱུར་རོ། །</s>
    <s id="153:2">གང་ལ་ལ་ཞིག་མདོ་སྡེ་འདི་ལྟ་བུ་མཉན་ནས་</s>
    <s id="153:3">ཐོས་པའི་བསོད་ནམས་གང་ཡིན་པ་དེའི་ཚད་ཀྱང་ཤིན་ཏུ་མང་བ་ཡིན་ན།</s>
  </p>
  <p id="154">
    <s id="154:1">ཡི་གེར་འདྲི་བ་དང་། ལེན་པ་དང་། འཛིན་པ་དང་། ཀློག་པ་དང་། གཞན་དག་ལ་ཡང་དག་པར་སྟོན་པ་དང་། ཇི་ [91a.5]སྐད་བསྟན་པ་བཞིན་དུ་མངོན་པར་སྒྲུབ་པ་ལྟ་སྨོས་ཀྱང་ཅི་དགོས། </s>
  </p>
  <p id="155">
    <s id="155:1">དེ་ཅིའི་ཕྱིར་ཞེ་ན།</s>
    <s id="155:2">རིགས་ཀྱི་བུ་དག་སེམས་ཅན་གང་ལ་ལ་ཞིག་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ཐོས་པར་གྱུར་པ་གང་ཡིན་པ་</s>
    <s id="155:3">དེ་དག་ནི་བླ་ན་མེད་པ་ཡང་དག་པར་རྫོགས་པའི་བྱང་ [91a.6]ཆུབ་ལས་ཕྱིར་ལྡོག་པར་མི་འགྱུར་བས་སོ། །</s>
  </p>
  <p id="156">
    <s id="156:1">དེའི་ཚེ་</s>
    <s id="156:2">ཕྱོགས་བཅུའི་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་ཚད་མེད་གྲངས་མེད་པ་གང་གཱའི་ཀླུང་གི་བྱེ་མ་དང་མཉམ་པའི་</s>
    <s id="156:3">སངས་རྒྱས་ཀྱི་ཞིང་དག་ན་བཞུགས་པའི་དེ་བཞིན་གཤེགས་པ་རྣམས་</s>
    <s id="156:4">གསུང་གཅིག་ཏུ་ཆོས་ཀྱི་སྟན་ལ་འདུག་ [91a.7]པའི་ཆོས་སྨྲ་བའི་མཁན་པོ་དེ་ལ་ལེགས་སོ་ལེགས་སོ། ། ཞེས་བསྔགས་པ་འདི་བརྗོད་ནས་</s>
    <s id="156:5">རིགས་ཀྱི་བུ་ཁྱོད་མ་འོངས་པའི་དུས་ན།</s>
  </p>
  <p id="157">
    <s id="157:1">བརྩོན་འགྲུས་ཀྱི་སྟོབས་ཀྱིས་</s>
    <s id="157:2">དཀའ་བ་བརྒྱ་སྟོང་ཚད་མེད་པ་སྙེད་མངོན་པར་བསྒྲུབས་ཏེ།</s>
  </p>
  <p id="158">
    <s id="158:1">ཚོགས་ཡོངས་སུ་རྫོགས་པར་བྱས་ནས་</s>
    <s id="158:2">འཕགས་པ་མང་ [91b] [91b.1]པོ་ལས་ཡང་དག་པར་འདས་ཏེ།</s>
  </p>
  <p id="159">
    <s id="159:1">ཁམས་གསུམ་ལས་ངེས་པར་བྱུང་ནས་</s>
    <s id="159:2">གཙོ་བོ་མཆོག་ཏུ་གྱུར་ཏེ་</s>
    <s id="159:3">བྱང་ཆུབ་ཀྱི་ཤིང་གི་རྒྱལ་པོའི་དྲུང་དུ་འདུག་ནས།</s>
  </p>
  <p id="160">
    <s id="160:1">ཁྱད་པར་དུ་འཕགས་པ་རྣམས་ཀྱིས་ཡོངས་སུ་བརྒྱན་པར་འགྱུར། </s>
  </p>
  <p id="161">
    <s id="161:1">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་རྐྱེན་ [91b.2]དང་ལྡན་པའི་སེམས་ཅན་རྣམས་ཡོངས་སུ་སྐྱོབ་པར་འགྱུར། </s>
  </p>
  <p id="162">
    <s id="162:1">ཤིན་ཏུ་འཇིགས་སུ་རུང་བའི་བདུད་ཀྱི་དམག་ཚོགས་རྣམས་ཚར་གཅོད་པར་འགྱུར། </s>
  </p>
  <p id="163">
    <s id="163:1">ཤིན་ཏུ་རྣམ་པར་དག་པའི་ཆོས་རྣམས་དང་། ཤིན་ཏུ་ཟབ་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རབ་ཏུ་རྟོགས་པར་འགྱུར་ [91b.3]རོ། །</s>
    <s id="163:2">རིགས་ཀྱི་བུ་</s>
    <s id="163:3">ཁྱོད་རྡོ་རྗེའི་སྟན་ལ་འདུག་ནས་</s>
  </p>
  <p id="164">
    <s id="164:1">སངས་རྒྱས་རྣམས་ཀྱིས་རབ་ཏུ་བསྔགས་པའི་ཆོས་ཀྱི་འཁོར་ལོ་བླ་ན་མེད་པ། ཤིན་ཏུ་ཟབ་པ་གྱ་ནོམ་པ་རྣམ་པ་བཅུ་གཉིས་ཡོངས་སུ་བསྐོར་བར་འགྱུར། </s>
  </p>
  <p id="165">
    <s id="165:1">བླ་ན་མེད་པའི་ཆོས་ཀྱི་རྔ་ཆེན་པོ་མཆོག་ཏུ་གྱུར་པ་རབ་ཏུ་རྡུང་བར་འགྱུར། </s>
  </p>
  <p id="166">
    <s id="166:1">བླ་ན་ [91b.4]མེད་པའི་ཆོས་ཀྱི་དུང་ཤིན་ཏུ་གྱ་ནོམ་པ་འབུད་པར་འགྱུར། </s>
  </p>
  <p id="167">
    <s id="167:1">བླ་ན་མེད་པའི་ཆོས་ཀྱི་རྒྱལ་མཚན་ཁྱད་པར་དུ་འཕགས་པ་སྒྲེང་བར་འགྱུར། </s>
  </p>
  <p id="168">
    <s id="168:1">བླ་ན་མེད་པའི་ཆོས་ཀྱི་སྒྲོན་མ་ཤིན་ཏུ་གསལ་བར་སྤར་བར་འགྱུར། </s>
  </p>
  <p id="169">
    <s id="169:1">བླ་ན་མེད་པའི་བདུད་རྩིའི་ཆོས་ཀྱི་ཆར་རབ་ཏུ་འབེབས་པར་འགྱུར། </s>
  </p>
  <p id="170">
    <s id="170:1">ཉོན་ [91b.5]མོངས་པའི་དགྲའི་འཆིང་བ་ཚད་མེད་པ་ཡོངས་སུ་གཅོད་པར་འགྱུར། </s>
  </p>
  <p id="171">
    <s id="171:1">སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་སྙེད་མཐའ་མེད་ཅིང་</s>
    <s id="171:2">འཇིགས་སུ་རུང་བའི་རྒྱ་མཚོ་ལས་ཡོངས་སུ་བཟླས་པར་འགྱུར།</s>
  </p>
  <p id="172">
    <s id="172:1">མུ་མེད་པའི་སྐྱེ་ཤིའི་འཁོར་བ་ལས་ཐར་བར་འགྱུར། </s>
  </p>
  <p id="173">
    <s id="173:1">སངས་རྒྱས་བྱེ་བ་ [91b.6]ཁྲག་ཁྲིག་བརྒྱ་སྟོང་ཚད་མེད་པ་སྙེད་དང་ཕྲད་པར་འགྱུར་རོ། །ཞེས་གསུང་བར་འགྱུར་རོ། །</s>
    <s id="173:2">དེ་ནས་བཅོམ་ལྡན་འདས་ལ་རྒྱལ་པོ་ཆེན་པོ་བཞི་པོ་དག་གིས་ཡང་འདི་སྐད་ཅེས་གསོལ་ཏོ། །</s>
  </p>
  <p id="174">
    <s id="174:1">བཅོམ་ལྡན་འདས་</s>
    <s id="174:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ནི་ [91b.7]</s>
    <s id="174:3">སླད་མ་དང་། ད་ལྟར་གྱི་ཚེ་ཡོན་ཏན་ཚད་མ་མཆིས་པ་འདི་ལྟ་བུ་ཡོངས་སུ་རྫོགས་པར་བགྱིད་པས་</s>
    <s id="174:4">དེའི་སླད་དུ་མིའི་རྒྱལ་པོ་གང་གིས་མདོ་སྡེ་ཤིན་ཏུ་གྱ་ནོམ་པ་འདི་ཐོས་པར་གྱུར་པ་དེ་ནི་</s>
    <s id="174:5">སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ལས་དགེ་བའི་རྩ་བ་བསྐྱེད་པ་ལགས་པས་ [92a]</s>
    <s id="174:6">[92a.1]མིའི་རྒྱལ་པོ་དེ་དག་ལ་བདག་ཅག་རྣམས་ཡོངས་སུ་བསྲུང་ཞིང་རྗེས་སུ་དྲན་པར་བགྱིད་དོ། །</s>
  </p>
  <p id="175">
    <s id="175:1">གཞན་ཡང་བསོད་ནམས་ཀྱི་ཕན་ཡོན་ཚད་མ་མཆིས་པ་སྙེད་མཐོང་བའི་སླད་དུ་</s>
    <s id="175:2">བདག་ཅག་རྒྱལ་པོ་ཆེན་པོ་བཞི་དང་། འཁོར་གཞན་རྣམས་དང་། ཡི་དགས་འབུམ་ [92a.2]ཕྲག་བརྒྱ་སྟོང་ཚད་མ་མཆིས་པ་སྙེད་</s>
    <s id="175:3">རང་རང་གི་གཞལ་མེད་ཁང་རྣམས་སུ་སྤོས་ཀྱི་བདུག་པའི་སྤྲིན་གྱི་གདུགས་དང་། ཆོ་འཕྲུལ་རྣམ་པ་སྣ་ཚོགས་པ་དེ་དག་མཐོང་བ།</s>
    <s id="175:4">དེའི་ཚེ་བདག་ཅག་རང་གི་ལུས་མི་སྣང་བར་བགྱིས་ནས་</s>
  </p>
  <p id="176">
    <s id="176:1">ཆོས་ཉན་པའི་སླད་དུ་</s>
    <s id="176:2">རྒྱལ་པོ་དེའི་ཕོ་བྲང་ཡོངས་སུ་གཙང་ཞིང་ [92a.3]མཛེས་པར་བརྒྱན་པ་ཆོས་འཆད་པའི་གནས་སུ་མཆི་བར་འཚལ་ལོ། །</s>
    <s id="176:3">དེ་བཞིན་དུ་ཚངས་པ་དང་།</s>
    <s id="176:4">བརྒྱ་བྱིན་དང་།</s>
    <s id="176:5">ལྷ་མོ་སྤོབས་པ་ཆེན་མོ་དང་།</s>
    <s id="176:6">དཔལ་གྱི་ལྷ་མོ་ཆེན་མོ་དང་།</s>
    <s id="176:7">སའི་ལྷ་མོ་བརྟན་མ་དང་།</s>
    <s id="176:8">སྡེ་དཔོན་ཆེན་པོ་ཡང་དག་ཤེས་དང་།</s>
    <s id="176:9">གནོད་སྦྱིན་གྱི་སྡེ་དཔོན་ [92a.4]ཆེན་པོ་ཉི་ཤུ་རྩ་བརྒྱད་དང་།</s>
    <s id="176:10">ལྷའི་བུ་དབང་ཕྱུག་ཆེན་པོ་དང་།</s>
    <s id="176:11">ལག་ན་རྡོ་རྗེ་གསང་བའི་བདག་པོ་དང་།</s>
    <s id="176:12">སྡེ་དཔོན་ཆེན་པོ་རིན་ཆེན་བཟང་དང་།</s>
    <s id="176:13">འཕྲོག་མའི་བུ་འཁོར་ལྔ་བརྒྱ་པ་དང་།</s>
    <s id="176:14">ཀླུའི་རྒྱལ་པོ་མ་དྲོས་པ་དང་།</s>
    <s id="176:15">ཀླུའི་རྒྱལ་པོ་རྒྱ་མཚོ་དང་།</s>
    <s id="176:16">ལྷ་དང་གནོད་སྦྱིན་ལ་སོགས་ [92a.5]པའི་འཁོར་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ཀྱང་</s>
    <s id="176:17">ཆོས་ཉན་པའི་སླད་དུ་</s>
    <s id="176:18">སོ་སོ་ནས་རང་རང་གི་ལུས་མི་སྣང་བར་བགྱིས་ཏེ</s>
  </p>
  <p id="177">
    <s id="177:1">མིའི་རྒྱལ་པོ་དེའི་ཕོ་བྲང་ཤིན་ཏུ་ཁྱད་པར་དུ་འཕགས་པ་ཆོས་ཀྱི་གདན་ཤིན་ཏུ་མཛེས་པར་བགྱིས་པ་ཆོས་བཤད་པའི་གནས་སུ་མཆི་བར་འགྱུར་ [92a.6]ལགས་སོ། །</s>
    <s id="177:2">བཅོམ་ལྡན་འདས་</s>
    <s id="177:3">བདག་ཅག་རྒྱལ་པོ་ཆེན་པོ་བཞི་དང་། འཁོར་གཞན་རྣམས་དང་། གནོད་སྦྱིན་རྣམས་ཐམས་ཅད་</s>
    <s id="177:4">སེམས་རྩེ་གཅིག་ཏུ་མིའི་རྒྱལ་པོ་དེ་དག་དང་ལྷན་ཅིག་ཏུ་དགེ་བའི་བཤེས་གཉེན་བགྱིས་ནས་</s>
  </p>
  <p id="178">
    <s id="178:1">བླ་ན་མ་མཆིས་པའི་ཆོས་ཀྱི་སྦྱིན་བདག་ཆེན་པོར་ [92a.7]འགྱུར་བའི་</s>
    <s id="178:2">རྒྱུས་བདུད་རྩིའི་རོས་བདག་ཅག་ཚིམ་པར་གྱུར་པས།</s>
    <s id="178:3">དེའི་སླད་དུ་བདག་ཅག་རྒྱལ་པོ་དེ་ལ་ཡོངས་སུ་བསྲུངས་ནས་</s>
    <s id="178:4">གནོད་པ་རྣམས་ཡོངས་སུ་བསལ་ཏེ་</s>
  </p>
  <p id="179">
    <s id="179:1">བདེ་བ་ཐོབ་པར་བགྱིད་དོ། །</s>
  </p>
  <p id="180">
    <s id="180:1">དེའི་ཕོ་བྲང་དང་། གྲོང་དང་། གྲོང་ཁྱེར་དང་། ཡུལ་རྣམས་སུ་ཡང་སྡིག་པ་དང་ལྟས་ [92b] [92b.1]ངན་པ་ཐམས་ཅད་རབ་ཏུ་ཞི་བར་བགྱིད་དོ། །</s>
  </p>
  <p id="181">
    <s id="181:1">དེ་ནས་</s>
    <s id="181:2">རྒྱལ་པོ་ཆེན་པོ་བཞི་ཅིག་ཅར་ཐལ་མོ་སྦྱར་ཏེ།</s>
  </p>
  <p id="182">
    <s id="182:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="183">
    <s id="183:1">བཅོམ་ལྡན་འདས་</s>
    <s id="183:2">མིའི་རྒྱལ་པོ་གང་ལ་ལ་ཞིག་རང་གི་ཡུལ་དུ་མདོ་སྡེ་འདི་བཞུགས་པར་གྱུར་ཀྱང་</s>
    <s id="183:3">ཡོངས་སུ་སྤེལ་བར་ཡང་ [92b.2]མི་བགྱིད་ལ་སེམས་ཀྱིས་ཀྱང་སྤོང་བར་བགྱིད་ཅིང་</s>
    <s id="183:4">ཉན་པར་ཡང་མི་མོས།</s>
    <s id="183:5">མཆོད་པར་ཡང་མི་བགྱིད། བླ་མར་ཡང་མི་བགྱིད། བསྔགས་པ་བརྗོད་པར་ཡང་མི་བགྱིད་ལ།</s>
    <s id="183:6">འཁོར་བཞི་པོ་དག་མདོ་སྡེ་འཛིན་པ་མཐོང་བར་གྱུར་ན་ ཡང་།</s>
    <s id="183:7">བླ་མར་མི་བགྱིད་ཅིང་མཆོད་པ་དང་།</s>
    <s id="183:8">[92b.3]རིམ་གྲོ་ཡང་མི་བགྱིད་ན་བདག་ཅག་དང་། འཁོར་གཞན་རྣམས་དང་། ལྷ་ཚད་མ་མཆིས་པ་རྣམས་ཀྱང་</s>
    <s id="183:9">ཤིན་ཏུ་ཟབ་ཅིང་གྱ་ནོམ་པའི་ཆོས་འདི་ཐོས་པར་མི་འགྱུར་བས་</s>
    <s id="183:10">བདུད་རྩིའི་རོ་ལ་རྒྱབ་ཀྱིས་ཕྱོགས་ཤིང་</s>
    <s id="183:11">ཡང་དག་པའི་ཆོས་ཀྱི་རྒྱུད་ཀྱང་སྟོར་བར་འགྱུར།</s>
  </p>
  <p id="184">
    <s id="184:1">གཟི་བྱིན་དང་ [92b.4]མཐུ་སྟོབས་ཀྱང་མ་མཆིས་པར་འགྱུར། </s>
  </p>
  <p id="185">
    <s id="185:1">ངན་འགྲོ་འཕེལ་བར་བགྱིད་ཅིང་</s>
    <s id="185:2">ལྷ་དང་མི་རྣམས་ཡོངས་སུ་ཉམས་པར་འགྱུར།</s>
  </p>
  <p id="186">
    <s id="186:1">འཁོར་བའི་ཆུ་བོར་བྱིང་བར་འགྱུར་ཞིང་།</s>
    <s id="186:2">མྱ་ངན་ལས་འདས་པའི་ཤུལ་དང་གོལ་བར་འགྱུར་བས་</s>
    <s id="186:3">བཅོམ་ལྡན་འདས་བདག་ཅག་རྒྱལ་པོ་ཆེན་པོ་བཞི་ [92b.5]དང་། འཁོར་གཞན་རྣམས་དང་། གནོད་སྦྱིན་ལ་སོགས་པ་དེ་ལྟ་བུའི་དངོས་པོ་མཐོང་བར་གྱུར་ན་</s>
  </p>
  <p id="187">
    <s id="187:1">ཡུལ་དེ་ཡོངས་སུ་སྤོང་བར་བགྱིད་ལ། ཡོངས་སུ་སྐྱོབ་ཅིང་ཡོངས་སུ་བསྲུང་བའི་སེམས་ཀྱང་མ་མཆིས་པར་འགྱུར་བ་ལགས་སོ། །</s>
    <s id="187:2">བདག་ཅག་འབའ་ཞིག་རྒྱལ་པོ་དེ་སྤོང་བར་ [92b.6]བགྱིད་པ་མ་ལགས་ཀྱི་</s>
    <s id="187:3">ཡུལ་སྐྱོང་བའི་ལྷ་དགེ་བ་ཆེན་པོ་ཚད་མ་མཆིས་པ་རྣམས་ཀྱང་ཡལ་བར་བོར་ནས་</s>
  </p>
  <p id="188">
    <s id="188:1">མཆི་བར་འགྱུར་ལགས་སོ། །</s>
    <s id="188:2">དེ་ལྟར་ཡལ་བར་བོར་བའི་དབང་གིས་ཡུལ་དེར་གནོད་པ་རྣམ་པ་སྣ་ཚོགས་འབྱུང་བར་འགྱུར་ཞིང་</s>
    <s id="188:3">རྒྱལ་ཐབས་ཀྱང་སྟོར་བར་འགྱུར།</s>
  </p>
  <p id="189">
    <s id="189:1">མིའི་ཚོགས་ [92b.7]ཐམས་ཅད་ཀྱང་དགེ་བའི་སེམས་ནི་མ་མཆིས་ཀྱི་</s>
    <s id="189:2">གཅིག་ལ་གཅིག་འཆིང་བ་དང་།</s>
    <s id="189:3">གསོད་པ་དང་། གཤེ་བ་དང་། རྩོད་པ་དང་།</s>
    <s id="189:4">ཕན་ཚུན་ཕྲ་མ་དང་། གྱ་གྱུ་བགྱིད་ཅིང་</s>
    <s id="189:5">ནོངས་པ་མ་མཆིས་པ་ལ་ཆད་པ་གཅོད་པ་འབའ་ཞིག་སེམས་པས།</s>
    <s id="189:6">ནད་དང་། རིམས་ནད་རྣམས་ [93a] [93a.1]འབྱུང་བར་འགྱུར།</s>
  </p>
  <p id="190">
    <s id="190:1">གཟའ་མཇུག་རིངས་ཡང་ནས་ཡང་དུ་འབྱུང་བར་འགྱུར། </s>
  </p>
  <p id="191">
    <s id="191:1">གདུགས་གཉིས་ཅིག་ཅར་འཆར་བར་འགྱུར། </s>
  </p>
  <p id="192">
    <s id="192:1">གཟའ་འཇུག་པ་ལ་རྒྱུན་ཆད་པ་མ་མཆིས་པར་འགྱུར། </s>
  </p>
  <p id="193">
    <s id="193:1">གཞའ་དཀར་ནག་གིས་བཀྲ་ཤིས་པ་མ་ལགས་པའི་མཚན་མ་ [93a.2]སྟོན་པར་འགྱུར། </s>
  </p>
  <p id="194">
    <s id="194:1">སྐར་མདའ་ལྟུང་ཞིང་ས་གཡོ་བར་འགྱུར། </s>
  </p>
  <p id="195">
    <s id="195:1">ཁྲོན་པའི་ནང་ནས་སྒྲ་འབྱུང་བར་འགྱུར། </s>
  </p>
  <p id="196">
    <s id="196:1">ཆར་དང་རླུང་དྲག་པོ་དུས་མ་ལགས་པར་འབབ་ཅིང་ལྡང་བར་འགྱུར། </s>
  </p>
  <p id="197">
    <s id="197:1">རྟག་པར་མུ་གེའི་གནོད་པ་འབྱུང་བར་འགྱུར། </s>
  </p>
  <p id="198">
    <s id="198:1">འབྲུ་རྣམས་ཡོངས་སུ་སྨིན་པར་མི་འགྱུར། </s>
  </p>
  <p id="199">
    <s id="199:1">ཕས་ [93a.3]ཀྱི་རྒོལ་བའི་དགྲ་མང་པོས་གཙེས་པས་</s>
    <s id="199:2">ཡུལ་གྱི་མི་རྣམས་སྡུག་བསྔལ་གྱི་གནོད་པ་མང་པོ་མྱོང་བར་འགྱུར།</s>
  </p>
  <p id="200">
    <s id="200:1">ཡུལ་གྱི་ས་ཕྱོགས་ཀྱང་ཡིད་དུ་མི་མཆི་ཞིང་མངོན་པར་དགའ་བ་ཅི་ཡང་མ་མཆིས་པར་འགྱུར་ལགས་སོ། །</s>
    <s id="200:2">བཅོམ་ལྡན་འདས་</s>
    <s id="200:3">བདག་ཅག་རྒྱལ་པོ་ཆེན་པོ་བཞི་དང་། ལྷ་ [93a.4]བརྒྱ་སྟོང་ཚད་མ་མཆིས་པ་དང་།</s>
    <s id="200:4">སྔོན་ཡུལ་སྐྱོང་བའི་ལྷ་དགེ་བ་ཆེན་པོ་རྣམས་ཀྱིས་ཡོངས་སུ་སྤངས་ནས</s>
  </p>
  <p id="201">
    <s id="201:1">མཆི་བའི་ཚེ་ལྟས་ངན་པའི་དངོས་པོ་བརྒྱ་སྟོང་ཚད་མ་མཆིས་པ་དེ་ལྟ་བུ་དག་འབྱུང་བར་འགྱུར་ལགས་སོ། །</s>
    <s id="201:2">བཅོམ་ལྡན་འདས་མིའི་རྒྱལ་པོ་གང་ལ་ལ་ཞིག་ཡུལ་སྐྱོང་ཞིང་</s>
    <s id="201:3">རྟག་ [93a.5]པར་བདེ་བའི་ལོངས་སྤྱོད་མྱོང་བར་འཚལ་བ་དང་།</s>
    <s id="201:4">སྐྱེ་བོ་མང་པོ་རྣམས་བདེ་བ་ལ་འགོད་པར་འཚལ་བ་དང་།</s>
    <s id="201:5">ཕས་ཀྱི་རྒོལ་བ་ཐམས་ཅད་ཚར་བཀུམ་ནས་</s>
    <s id="201:6">རང་གི་ཡུལ་ཁམས་གཏན་དུ་རྒྱས་ཤིང་དར་བར་འཚལ་བ་དང་།</s>
    <s id="201:7">ཡང་དག་པའི་བསྟན་པ་འཇིག་རྟེན་དུ་གནས་ནས་</s>
    <s id="201:8">སྡུག་ [93a.6]བསྔལ་གྱི་གནོད་པ་དང་། སྡིག་པ་མི་དགེ་བའི་ཆོས་རྣམས་ཉེ་བར་ཞི་བར་འགྱུར་བར་འཚལ་ན</s>
  </p>
  <p id="202">
    <s id="202:1">བཅོམ་ལྡན་འདས་</s>
    <s id="202:2">ཡུལ་གྱི་བདག་པོ་དེ་དག་གིས་གདོན་མི་འཚལ་བར་མདོ་སྡེའི་རྒྱལ་པོ་དམ་པ་འདི་མཉན་ནས་ ཡོངས་སུ་གཟུང་བར་བགྱི་ཞིང་</s>
    <s id="202:3">མདོ་སྡེ་འདི་ཀློག་པ་དང་། འདོན་པ་དང་། [93a.7]ལེན་པ་དང་། འཛིན་པ་དག་ལ་ཡང་བསྙེན་བཀུར་བ་དང་། རིམ་གྲོ་དང་། མཆོད་པར་བགྱིད་ན།</s>
  </p>
  <p id="203">
    <s id="203:1">བདག་ཅག་དང་། ཚད་མ་མཆིས་པའི་ལྷའི་འཁོར་གཞན་རྣམས་ཆོས་མཉན་པའི་དགེ་བའི་རྩ་བའི་བྱིན་གྱིས་བརླབས་ཀྱི་མཐུས་</s>
    <s id="203:2">བླ་ན་མ་མཆིས་པའི་བདུད་རྩིའི་ཆོས་ཀྱི་རོ་མྱོང་བར་ [93b] [93b.1]འགྱུར་བས་</s>
    <s id="203:3">བདག་ཅག་འཁོར་དང་བཅས་པ་ལ་སྨན་པར་འགྱུར་ཞིང་</s>
    <s id="203:4">ལྷ་གཞན་རྣམས་ཀྱང་སྨན་ཡོན་མཆོག་ཐོབ་པར་འགྱུར་ལགས་སོ། །</s>
    <s id="203:5">དེ་ཅིའི་སླད་དུ་ཞེ་ན།</s>
  </p>
  <p id="204">
    <s id="204:1">འདི་ལྟར་མིའི་རྒྱལ་པོ་དེས་སེམས་རྩེ་གཅིག་ཏུ་མདོ་སྡེ་འདི་མཉན་ནས་ ཡོངས་སུ་བཟུང་བའི་སླད་དུའོ། །</s>
    <s id="204:2">བཅོམ་ལྡན་ [93b.2]འདས་</s>
    <s id="204:3">འདི་ལྟར་ཚངས་པ་ཆེན་པོས་ཀྱང་སེམས་ཅན་རྣམས་ལ་རྟག་པར་འཇིག་རྟེན་དང་། འཇིག་རྟེན་ལས་འདས་པའི་བསྟན་བཅོས་ཡང་དག་པར་བསྟན།</s>
  </p>
  <p id="205">
    <s id="205:1">བརྒྱ་བྱིན་ལྷའི་དབང་པོས་ཀྱང་བསྟན་བཅོས་རྣམ་པ་སྣ་ཚོགས་ཡང་དག་པར་བསྟན། </s>
  </p>
  <p id="206">
    <s id="206:1">མངོན་པར་ཤེས་པ་ལྔ་དང་ལྡན་ [93b.3]པའི་དྲང་སྲོང་རྣམས་ཀྱིས་ཀྱང་བསྟན་བཅོས་མང་པོ་བསྟན་ཏེ། </s>
  </p>
  <p id="207">
    <s id="207:1">བཅོམ་ལྡན་འདས་</s>
    <s id="207:2">ཚངས་པ་དང་། བརྒྱ་བྱིན་དང་། མངོན་པར་ཤེས་པ་ལྔ་དང་ལྡན་པའི་དྲང་སྲོང་གིས་བསྟན་བཅོས་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་བསྟན་མོད་ཀྱི།</s>
    <s id="207:3">འོན་ཀྱང་སངས་རྒྱས་བཅོམ་ [93b.4]ལྡན་འདས་ཀྱིས་བྱམས་པ་དང་ཐུགས་རྗེས་ཐུགས་བརྩེ་བར་དགོངས་ནས་</s>
  </p>
  <p id="208">
    <s id="208:1">ལྷ་དང་མིའི་ཚོགས་རྣམས་ཀྱི་ཆེད་དུ་གསེར་འོད་དམ་པའི་མདོ་སྡེ་ཤིན་ཏུ་གྱ་ནོམ་པ་བཀས་བཤད་པ་གང་ལགས་པ་སྔར་བསྟན་པ་དེ་དག་དང་བསྒྲུན་ན། </s>
  </p>
  <p id="209">
    <s id="209:1">བྱེ་བ་ཁྲག་ཁྲིག་བརྒྱ་སྟོང་འགྱུར་སྙེད་ཀྱིས་ཆེས་ཁྱད་པར་དུ་འཕགས་ [93b.5]པས་དཔེར་བགྱིར་ཡང་མ་མཆིས་ལགས་སོ། །</s>
    <s id="209:2">དེ་ཅིའི་སླད་དུ་ཞེ་ན།</s>
  </p>
  <p id="210">
    <s id="210:1">འདིའི་དབང་གིས་འཛམ་བུའི་གླིང་ན་རྒྱལ་པོ་ཇི་སྙེད་མཆིས་པ་དེ་དག་ཡང་དག་པའི་ཆོས་ཀྱིས་</s>
    <s id="210:2">འཇིག་རྟེན་བཏུལ་ནས་སེམས་ཅན་ལ་བདེ་བའི་དངོས་པོ་སྩལ་བ་དང་།</s>
    <s id="210:3">བདག་དང་འཁོར་རྣམས་ཡོངས་སུ་བསྲུངས་ནས་</s>
    <s id="210:4">སྡུག་ [93b.6]བསྔལ་གྱི་གནོད་པ་མ་མཆིས་པར་བགྱིད་པ་དང་།</s>
    <s id="210:5">གཞན་ཡང་ཕས་ཀྱི་རྒོལ་བས་གནོད་པ་བགྱིད་པ་མ་མཆིས་པ་དང་།</s>
    <s id="210:6">སྡིག་པ་མི་དགེ་བ་ཅི་སྙེད་པ་ཐམས་ཅད་ཐག་རིང་དུ་སྤོང་བ་དང་།</s>
    <s id="210:7">ཡུལ་གྱི་གདོན་བགེགས་རྣམས་ཡོངས་སུ་བསལ་ནས་</s>
  </p>
  <p id="211">
    <s id="211:1">ཡང་དག་པའི་ཆོས་ཀྱིས་འདུལ་ཞིང་རྩོད་པ་ [93b.7]མ་མཆིས་པར་བགྱིད་པའི་སླད་དུའོ། །</s>
    <s id="211:2">དེའི་སླད་དུ་མིའི་རྒྱལ་པོ་རྣམས་སོ་སོ་ནས་རང་གི་ཡུལ་དུ་</s>
    <s id="211:3">ཆོས་ཀྱི་སྒྲོན་མ་སྦར་ཏེ་</s>
    <s id="211:4">མཐའ་ཡས་པ་རྣམས་གསལ་བར་བགྱིས་ནས་</s>
  </p>
  <p id="212">
    <s id="212:1">ལྷའི་ཚོགས་དང་རང་རང་གི་འཁོར་རྣམས་ལ་སྨན་པར་བགྱིའོ། །</s>
  </p>
  <p id="213">
    <s id="213:1">བཅོམ་ལྡན་འདས་</s>
    <s id="213:2">བདག་ཅག་རྒྱལ་པོ་ཆེན་པོ་བཞི་དང་། [94a] [94a.1]ལྷ་དང་། གནོད་སྦྱིན་གྱི་འཁོར་ཚད་མ་མཆིས་པ་དང་།</s>
    <s id="213:3">འཛམ་བུའི་གླིང་ན་ལྷ་དང་། ཡི་དགས་ཅི་མཆིས་པ་ཐམས་ཅད་རྒྱུ་དང་རྐྱེན་འདིའི་དབང་གིས་</s>
    <s id="213:4">བླ་ན་མ་མཆིས་པའི་བདུད་རྩིའི་ཆོས་ཀྱི་རོ་མྱོང་བར་འགྱུར་ཞིང་</s>
    <s id="213:5">གཟི་བྱིན་ཆེན་པོའི་མཐུ་སྟོབས་དང་ལྡན་པ།</s>
    <s id="213:6">འོད་ [94a.2]ཀྱི་སྣང་བ་ཕུན་སུམ་ཚོགས་པ་དང་།</s>
    <s id="213:7">སེམས་ཅན་ཐམས་ཅད་བདེ་བར་འགྱུར་བ་དང་།</s>
    <s id="213:8">གཞན་ཡང་སླད་མའི་དུས་ཀྱི་ཚེ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་ཤིང་ བསམ་གྱིས་མི་ཁྱབ་པ་སྙེད་དུ་</s>
    <s id="213:9">རྟག་པར་ཤིན་ཏུ་བདེ་བའི་ལོངས་སྤྱོད་མྱོང་བ་དང་།</s>
    <s id="213:10">གཞན་ཡང་སངས་ [94a.3]རྒྱས་ཚད་མ་མཆིས་པ་སྙེད་མཉེས་པར་བགྱིས་ནས་</s>
  </p>
  <p id="214">
    <s id="214:1">དགེ་བའི་རྩ་བ་བསྐྱེད་དེ</s>
  </p>
  <p id="215">
    <s id="215:1">དེ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བས།</s>
    <s id="215:2">འདི་ལྟ་བུའི་སྨན་ཡོན་ཚད་མ་མཆིས་ཤིང་མཐའ་མ་མཆིས་པ་ཐམས་ཅད་ཀྱང་</s>
    <s id="215:3">ཐུགས་རྗེ་ཆེན་པོ་ [94a.4]ཚངས་པའི་འཁོར་ལས་</s>
    <s id="215:4">ཡང་དག་པར་འདས་པ་མཁྱེན་པ་ཆེན་པོ་བརྒྱ་བྱིན་པས་ལྷག་པ།</s>
    <s id="215:5">དཀའ་བ་རྣམ་པ་སྣ་ཚོགས་ཡོངས་སུ་སྤྱད་པ་མངོན་པར་ཤེས་པ་ལྔ་དང་ལྡན་པའི་དྲང་སྲོང་ལས་ཁྱད་པར་དུ་འཕགས་པར་གྱུར་པས་</s>
    <s id="215:6">བྱེ་བ་ཁྲག་ཁྲིག་བརྒྱ་སྟོང་འགྱུར་སྙེད་ཀྱིས་ཆེས་ལྷག་པར་ [94a.5]གྱུར་ཏེ་ བརྗོད་དུ་མ་མཆིས་པའི་</s>
    <s id="215:7">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་</s>
    <s id="215:8">སེམས་ཅན་རྣམས་ཀྱི་ཆེད་དུ་</s>
    <s id="215:9">འདི་ལྟ་བུའི་མདོ་སྡེ་ཤིན་ཏུ་གྱ་ནོམ་པ་ཡང་དག་པར་བཀས་བཤད་ནས་</s>
  </p>
  <p id="216">
    <s id="216:1">འཛམ་བུའི་གླིང་གི་ཡུལ་གྱི་བདག་པོ་ཐམས་ཅད་དང་། མིའི་ཚོགས་ [94a.6]མང་པོ་རྣམས་</s>
    <s id="216:2">འཇིག་རྟེན་ན་ཆོས་ཀྱི་ཆོ་ག་དང་ཡུལ་ཡོངས་སུ་སྐྱོང་ཞིང་མི་རྣམས་གདུལ་བ་དང་བསྐུལ་བར་བྱ་བའི་དངོས་པོ་ཇི་སྙེད་པ་དེ་དག་གསལ་བར་ཁོང་དུ་ཆུད་པ་ལས་གྱུར་པ་ལགས་ཏེ།</s>
  </p>
  <p id="217">
    <s id="217:1">མདོ་སྡེའི་རྒྱལ་པོ་འདིའི་བྱིན་གྱིས་བརླབས་ཀྱི་མཐུས་</s>
    <s id="217:2">ཐམས་ཅད་བདེ་བ་ཐོབ་པའི་</s>
    <s id="217:3">བསོད་ [94a.7]ནམས་ཀྱི་ཕན་ཡོན་འདི་དག་ཐམས་ཅད་ཀྱང་</s>
    <s id="217:4">སྟོན་པ་ཆེན་པོ་ཤཱཀྱ་ཐུབ་པས་བྱམས་པ་དང་། ཐུགས་རྗེའི་མཐུས་མདོ་སྡེ་འདི་རྒྱ་ཆེར་ཡང་དག་པར་སྤེལ་བ་ལས་གྱུར་པ་ལགས་པས།</s>
    <s id="217:5">བཅོམ་ལྡན་འདས་</s>
    <s id="217:6">རྒྱུ་དང་རྐྱེན་དེའི་སླད་དུ་</s>
    <s id="217:7">མིའི་རྒྱལ་པོ་རྣམས་ཀྱིས་མདོ་སྡེ་དམ་པ་འདི་ [94b] [94b.1]ཡོངས་སུ་བཟུང་སྟེ།</s>
  </p>
  <p id="218">
    <s id="218:1">མཆོད་པ་དང་། བཀུར་སྟི་དང་། བླ་མར་བགྱིས་ནས་བསྔགས་པ་བརྗོད་པར་བགྱིའོ། །</s>
  </p>
  <p id="219">
    <s id="219:1">དེ་ཅིའི་སླད་དུ་ཞེ་ན།</s>
    <s id="219:2">འདི་ལྟ་བུ་ལ་སོགས་པའི་ཡོན་ཏན་ཁྱད་པར་དུ་འཕགས་པ་བསམ་གྱིས་མི་ཁྱབ་པ་དག་གིས་ཐམས་ཅད་ལ་སྨན་པར་བགྱིས་པས་</s>
    <s id="219:3">དེའི་སླད་ [94b.2]དུ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ཞེས་བགྱི་བ་ལགས་སོ། །</s>
    <s id="219:4">དེ་ནས་</s>
    <s id="219:5">བཅོམ་ལྡན་འདས་ཀྱིས་རྒྱལ་པོ་ཆེན་པོ་བཞི་པོ་དག་ལ་ཡང་འདི་སྐད་ཅེས་བཀའ་སྩལ་ཏོ། །</s>
  </p>
  <p id="220">
    <s id="220:1">ཁྱེད་ཅག་རྒྱལ་པོ་ཆེན་པོ་བཞི་དང་། འཁོར་གཞན་རྣམས་དང་ལྷའི་འཁོར་བྱེ་བ་ཁྲག་ཁྲིག་ [94b.3]བརྒྱ་སྟོང་ཚད་མེད་པ་རྣམས་</s>
    <s id="220:2">མིའི་རྒྱལ་པོ་དེ་དག་གལ་ཏེ་སེམས་རྩེ་གཅིག་ཏུ་མདོ་སྡེ་འདི་མཉན་ནས་མཆོད་པ་དང་། བཀུར་སྟི་དང་། བླ་མར་བྱས་ཏེབསྔགས་པ་བརྗོད་པ་མཐོང་ནས་</s>
    <s id="220:3">ཡོངས་སུ་བསྲུངས་ཏེ།</s>
  </p>
  <p id="221">
    <s id="221:1">གནོད་པ་རྣམས་ཡོངས་སུ་སེལ་བར་བྱེད་ན། </s>
  </p>
  <p id="222">
    <s id="222:1">ཁྱེད་ཅག་རབ་ [94b.4]ཏུ་བདེ་བ་མྱོང་བར་འགྱུར་བར་བྱེད་དོ། །</s>
  </p>
  <p id="223">
    <s id="223:1">གལ་ཏེ་འཁོར་བཞི་པོ་དག་གིས་མདོ་སྡེའི་རྒྱལ་པོ་འདི་རྒྱ་ཆེར་ཡང་དག་པར་སྤེལ་བར་བྱེད་ན་</s>
  </p>
  <p id="224">
    <s id="224:1">དེས་ནི་ལྷ་དང་མིའི་ནང་ན་སངས་རྒྱས་ཀྱི་མཛད་པ་རྒྱ་ཆེར་ཡང་དག་པར་བྱས་པ་ཡིན་པས་</s>
    <s id="224:2">སེམས་ཅན་ཚད་མེད་པ་སྙེད་ལ་ཕན་བཏགས་པ་ཡིན་ཏེ</s>
  </p>
  <p id="225">
    <s id="225:1">འདི་ལྟ་ [94b.5]བུའི་གང་ཟག་གང་ཡིན་པ་དེ་ལ་</s>
    <s id="225:2">ཁྱེད་ཀྱིས་རྟག་པར་བསྲུང་ཞིང་ཡོངས་སུ་བསྐྱབ་པར་བྱའོ། །</s>
  </p>
  <p id="226">
    <s id="226:1">འདི་ལྟ་བུའི་འཁོར་བཞི་པོ་དག་</s>
    <s id="226:2">རྐྱེན་གཞན་གྱིས་ཕན་ཚུན་གནོད་པ་བྱེད་པ་མེད་པར་བྱོས་ལ།</s>
    <s id="226:3">དེ་དག་ལུས་དང་སེམས་རབ་ཏུ་དབེན་ཞིང་བདེ་བས་</s>
    <s id="226:4">མདོ་སྡེའི་རྒྱལ་པོ་འདི་ཡང་དག་པར་ [94b.6]སྤེལ་ནས་</s>
  </p>
  <p id="227">
    <s id="227:1">ཕྱི་མའི་མཐའ་ཇི་སྲིད་པའི་བར་དུ་སེམས་ཅན་ཕན་འདོགས་པ་ལ་རྒྱུན་ཆད་པ་མེད་པར་བྱོས་ཤིག །</s>
    <s id="227:2">དེ་ནས་</s>
    <s id="227:3">ལྷའི་རྒྱལ་པོ་རྣམ་ཐོས་སྟན་ལས་ལངས་ཏེ་</s>
  </p>
  <p id="228">
    <s id="228:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="229">
    <s id="229:1">བཅོམ་ལྡན་འདས་</s>
    <s id="229:2">བདག་ལ་ཡིད་བཞིན་གྱི་ནོར་བུ་རིན་པོ་ཆེའི་གཟུངས་ [94b.7]ཀྱི་ཆོ་ག་མཆིས་ཏེ།</s>
  </p>
  <p id="230">
    <s id="230:1">སེམས་ཅན་གང་ལ་ལ་ཞིག་ཡོངས་སུ་འཛིན་པར་མོས་ན་</s>
    <s id="230:2">ཡོན་ཏན་ཚད་མ་མཆིས་པ་དང་ལྡན་པར་འགྱུར་ཞིང་</s>
    <s id="230:3">བདག་གིས་རྟག་པར་བསྲུངས་བས་</s>
    <s id="230:4">སེམས་ཅན་དེ་སྡུག་བསྔལ་སྤངས་ནས་བདེ་བ་ཐོབ་པར་འགྱུར།</s>
  </p>
  <p id="231">
    <s id="231:1">བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་ [95a] [95a.1]ཡོངས་སུ་རྫོགས་པར་འགྱུར་ལགས་སོ། །</s>
    <s id="231:2">གང་ཞིག་ཡོངས་སུ་འཛིན་པར་འཚལ་བས་སྔར་ལུས་བསྲུང་བའི་སྔགས་འདི་གདོན་པར་བགྱིའོ། །</s>
  </p>
  <p id="232">
    <s id="232:1">སྔགས་ནི་འདི་ལྟ་སྟེ།</s>
    <s id="232:2">ན་མོ་བཻ་ཤྲ་བ་ཎཱ་ཡ།</s>
    <s id="232:3">མ་ཧཱ་རཱ་ཛཱ་ཡ།</s>
    <s id="232:4">ཏདྱ་ཐཱ།</s>
    <s id="232:5">ར་ར་ར་ར།</s>
    <s id="232:6">ཀུ་ནོ་ཀུ་ནོ། །</s>
  </p>
  <p id="233">
    <s id="233:1">[95a.2]ཁུ་ནོ་ཁུ་ནོ། </s>
  </p>
  <p id="234">
    <s id="234:1">རུ་ཎོ་རུ་ཎོ།</s>
    <s id="234:2">ས་བ་ས་བ།</s>
    <s id="234:3">ཀ་ར་ཀ་ར།</s>
    <s id="234:4">མ་ཧཱ་བི་ཀ་རཾ།</s>
    <s id="234:5">མ་ཧཱ་བི་ཀ་རཾ།</s>
    <s id="234:6">མ་ཧཱ་ཀཱ་ལ།</s>
    <s id="234:7">མ་ཧཱ་རཱ་ཛ།</s>
    <s id="234:8">རཀྵ་རཀྵ་ཏུ།</s>
    <s id="234:9">བདག་ཉིད་ཀྱི་མིང་བརྗོད་པར་བྱ།</s>
  </p>
  <p id="235">
    <s id="235:1">མཱཾ་སརྦ་སཏྭཱ་ནཱཉྩ་སྭཱ་ཧཱ།</s>
    <s id="235:2">བཅོམ་ལྡན་འདས་</s>
    <s id="235:3">སྔགས་འདི་འདོན་པས་སྐུད་པ་དཀར་པོ་ལ་ལན་བདུན་སྔགས་ [95a.3]ཀྱིས་བཏབ་སྟེ་</s>
  </p>
  <p id="236">
    <s id="236:1">ལན་རེ་མདུད་པ་རེ་རེ་བོར་ནས་</s>
  </p>
  <p id="237">
    <s id="237:1">དཔུང་པ་ལ་བཅིངས་ན</s>
  </p>
  <p id="238">
    <s id="238:1">དེའི་དོན་གདོན་མི་འཚལ་བར་འགྲུབ་པར་འགྱུར་ལགས་སོ། །</s>
    <s id="238:2">སྤོས་མང་པོ་འདི་ལྟ་སྟེ། གུ་གུལ་དང་། ཙནྡན་དང་། དུ་རུསྐ་དང་། ཏ་ཀ་རའི་པོག་འདི་རྣམས་</s>
    <s id="238:3">ཆ་མཉམ་པར་གཅིག་ཏུ་བསྲེས་ཏེ་</s>
    <s id="238:4">སུག་པར་པོག་ [95a.4]ཕོར་ཐོགས་ནས་</s>
  </p>
  <p id="239">
    <s id="239:1">པོག་བསྲེགས་ཏེ་མཆོད་པར་བགྱིའོ། །</s>
  </p>
  <p id="240">
    <s id="240:1">ཁྲུས་ཡོངས་སུ་དག་པར་བགྱིས་ཏེ། </s>
  </p>
  <p id="241">
    <s id="241:1">གོས་སར་པ་གཙང་མ་བགོས་ནས་</s>
    <s id="241:2">ཁང་པ་དབེན་པར་སྔགས་བཟླས་ཏེ་</s>
    <s id="241:3">ལྷའི་རྒྱལ་པོ་རྣམ་ཐོས་བདག་གཡར་དྲང་བར་བགྱི་ལགས་སོ། །</s>
    <s id="241:4">སྔགས་ནི་འདི་ལྟ་སྟེ།</s>
  </p>
  <p id="242">
    <s id="242:1">ན་མོ་བཻ་ཤྲ་བ་ཎཱ་ཡ།</s>
    <s id="242:2">མ་ [95a.5]ཧཱ་དྷ་ན་དཱ་ཡ།</s>
    <s id="242:3">ཙཎྜེ་ཤྭ་རཱ་ཡ།</s>
    <s id="242:4">ཨཱ་ཀརྵ།</s>
    <s id="242:5">ཨ་པ་ར་ཛི་ཏ།</s>
    <s id="242:6">ཙཎྜེ་ཤྭ་ར།</s>
    <s id="242:7">པ་ར་མ་ཀཱ་རུ་ཎི་ཀ །</s>
    <s id="242:8">སརྦ་སཏྭཱ་ཧི་ཏ་ཙིནྟཱ།</s>
    <s id="242:9">བདག་གི་མིང་བརྗོད།</s>
  </p>
  <p id="243">
    <s id="243:1">མ་མ་དྷ་ན་བརྔྷོ།</s>
    <s id="243:2">པ་ར་ཡེ་ཤྭ་ར།</s>
    <s id="243:3">སྭ་ཡཾ་ཨཱ་ཀརྵ་ཡ་སྭཱ་ཧཱ།</s>
    <s id="243:4">སྔགས་འདི་ལན་བདུན་ཚང་བར་བཟླས་ན་</s>
    <s id="243:5">དེའི་རྗེས་ལ་སྔགས་ཀྱི་སྙིང་པོ་གདོན་ [95a.6]པར་བགྱིའོ། །</s>
  </p>
  <p id="244">
    <s id="244:1">སྔགས་འདོན་པའི་ཚེ་སྔར་</s>
    <s id="244:2">དཀོན་མཆོག་གསུམ་ལ་གུས་པར་ཕྱག་བགྱིས་ནས་</s>
    <s id="244:3">ལྷའི་དབང་པོ་རྣམ་ཐོས་ཀྱི་མིང་ནས་འདོན་པར་བགྱིད་ན།</s>
  </p>
  <p id="245">
    <s id="245:1">ནོར་རྫས་རྣམས་སྩོལ་ཅིང་</s>
    <s id="245:2">སེམས་ཅན་རྣམས་ཅི་དང་ཅི་སྨོན་པ་ཐམས་ཅད་ཡོངས་སུ་རྫོགས་པར་བགྱིས་ནས་</s>
    <s id="245:3">བདེ་བ་སྩོལ་བར་ [95a.7]བགྱིད་དོ། །</s>
  </p>
  <p id="246">
    <s id="246:1">དེ་ལྟར་ཕྱག་བགྱིས་ནས་</s>
    <s id="246:2">དེའི་རྗེས་ལ་རྒྱལ་པོ་རྣམ་ཐོས་ཀྱི་ཡིད་བཞིན་གྱི་ནོར་བུ་རིན་པོ་ཆེའི་སྔགས་ཀྱི་སྙིང་པོ་འདོན་པར་བགྱིད་ན།</s>
  </p>
  <p id="247">
    <s id="247:1">ཡིད་བཞིན་གྱི་བདེ་བ་སྩོལ་བར་བགྱིད་དོ། །</s>
  </p>
  <p id="248">
    <s id="248:1">དེ་ནས་</s>
    <s id="248:2">ལྷའི་རྒྱལ་པོ་རྣམ་ཐོས་ཀྱིས་བཅོམ་ལྡན་འདས་ཀྱི་སྤྱན་སྔར་</s>
    <s id="248:3">ཡིད་བཞིན་གྱི་ནོར་བུ་རིན་པོ་ [95b] [95b.1]ཆེའི་སྔགས་ཀྱི་སྙིང་པོ་སྨྲས་པ།</s>
    <s id="248:4">ན་མོ་རཏྣ་ཏྲ་ཡཱ་ཡ།</s>
    <s id="248:5">ན་མོ་བཻ་ཤྲ་བ་ཎཱ་ཡ།</s>
    <s id="248:6">མ་ཧཱ་རཱ་ཛཱ་ཡ།</s>
    <s id="248:7">ཏདྱ་ཐཱ།</s>
    <s id="248:8">སི་མི་སི་མི།</s>
    <s id="248:9">སུ་མུ་སུ་མུ།</s>
    <s id="248:10">ཙཎྜ་ཙཎྜ།</s>
    <s id="248:11">ཙ་ར་ཙ་ར།</s>
    <s id="248:12">ས་ར་ས་ར།</s>
    <s id="248:13">ཀ་ར་ཀ་ར།</s>
    <s id="248:14">ཀི་ལི་ཀི་ལི།</s>
    <s id="248:15">ཀུ་རུ་ཀུ་རུ།</s>
    <s id="248:16">མུ་རུ་མུ་རུ།</s>
    <s id="248:17">ཙུ་རུ་ཙུ་རུ།</s>
    <s id="248:18">སནྡྡཱ་ཡ།</s>
    <s id="248:19">ཨཱཏྨ་ནཱཾ་ནི་ཏ་ [95b.2]ཏྱན་ཨནྟརྡྷཱ་ཏུ་སྭཱ་ཧཱ།</s>
    <s id="248:20">ན་མོ་བཻ་ཤྲ་བ་ཎཱ་ཡ་སྭཱ་ཧཱ།</s>
    <s id="248:21">དྷ་ན་དཱ་ཡ་སྭཱ་ཧཱ།</s>
    <s id="248:22">མ་ནོ་ར་ཐ་པ་རི་པཱུ་ར་ཡ་སྭཱ་ཧཱ།</s>
    <s id="248:23">སྔགས་འདོན་པའི་ཚེ་སྔར་ལན་སྟོང་ཚང་བར་བཟླས་ནས།</s>
  </p>
  <p id="249">
    <s id="249:1">དེའི་རྗེས་ལ་ཁང་པ་གཙང་མ་དག་ཏུ་</s>
    <s id="249:2">བ་ལང་གི་ལྕི་བས་དོག་ས་ལ་ཞལ་ཞལ་བགྱིས་ཏེ་</s>
  </p>
  <p id="250">
    <s id="250:1">དཀྱིལ་འཁོར་ཆུང་ངུ་ཞིག་བགྱིས་ནས་ </s>
  </p>
  <p id="251">
    <s id="251:1">[95b.3]ཟས་ཅི་འབྱོར་བས་</s>
    <s id="251:2">སེམས་རྩེ་གཅིག་ཏུ་མཆོད་པར་བགྱིའོ། །</s>
  </p>
  <p id="252">
    <s id="252:1">རྟག་པར་པོག་སྤོས་དམ་པ་བསྲེགས་ནས་</s>
    <s id="252:2">དུད་པ་རྒྱུན་མི་འཆད་པར་བགྱིའོ། །</s>
  </p>
  <p id="253">
    <s id="253:1">སྔགས་ཀྱི་སྙིང་པོ་སྔ་མ་གདུགས་མཚན་དུ་སེམས་དྲན་པ་ཉེ་བར་གཞག་ནས། </s>
  </p>
  <p id="254">
    <s id="254:1">བདག་ཉིད་ཀྱིས་ཐོས་པ་ཙམ་དུ་ཟློས་ཤིང་</s>
    <s id="254:2">གཞན་གྱིས་རིག་ [95b.4]པར་མི་བགྱིད་ན།</s>
  </p>
  <p id="255">
    <s id="255:1">དེའི་ཚེ་རྣམ་ཐོས་ཀྱི་བུ་ཤ་ནི་ཤི་ཞེས་བགྱི་བ་གཞོན་ནུའི་གཟུགས་ཉེ་བར་བསྟན་ཏེ། </s>
  </p>
  <p id="256">
    <s id="256:1">དྲུང་དུ་མཆིས་ནས་</s>
    <s id="256:2">འདི་སྐད་དུ་ཅིའི་ཕྱིར་བདག་གི་ཕ་འབོད་ཅེས་འདྲི་བར་འགྱུར་བས་</s>
    <s id="256:3">ལན་དུ་འདི་སྐད་ཅེས་</s>
    <s id="256:4">བདག་དཀོན་མཆོག་གསུམ་མཆོད་པའི་དོན་དུ་ནོར་འཚལ་ན།</s>
  </p>
  <p id="257">
    <s id="257:1">དེ་བཞིན་དུ་ [95b.5]སྩལ་བར་གསོལ་ཞེས་སྨྲ་བར་བགྱིའོ། །</s>
  </p>
  <p id="258">
    <s id="258:1">དེའི་ཚེ་ཤ་ནི་ཤི་ཚིག་དེ་ཐོས་པ་དང་</s>
    <s id="258:2">སླར་ཕའི་ཐད་དུ་མཆིས་ནས་</s>
  </p>
  <p id="259">
    <s id="259:1">ཕ་ལ་འདི་སྐད་དུ་དེང་དགེ་བ་སྤྱོད་པའི་མི་ཞིག་སེམས་རྩེ་གཅིག་ཏུ་དཀོན་མཆོག་གསུམ་མཆོད་དེ</s>
  </p>
  <p id="260">
    <s id="260:1">ནོར་གྱིས་ཕོངས་པའི་སླད་དུ་</s>
    <s id="260:2">ཡབ་ལ་གསོལ་བ་འདེབས་སོ་ཞེས་བགྱིས་ [95b.6]པ་དང་།</s>
    <s id="260:3">ཕས་ཁྱོད་མྱུར་དུ་སོང་ལ་ཉིན་གཅིག་བཞིན་དུ་དེ་ལ་ཀཱརྞཱ་པ་ཎ་བརྒྱ་བརྒྱ་བྱིན་ཅིག་ཅེས་མཆི་བར་འགྱུར་ཏེ་</s>
  </p>
  <p id="261">
    <s id="261:1">སྔགས་འདོན་པས་དེ་ལྟ་བུའི་མཚན་མ་མཐོང་བར་གྱུར་ན་</s>
  </p>
  <p id="262">
    <s id="262:1">དོན་འགྲུབ་པར་འགྱུར་བར་རིག་པར་བགྱིས་ནས་</s>
  </p>
  <p id="263">
    <s id="263:1">གཅིག་པུ་ཁང་པ་གཙང་མའི་ནང་དུ་</s>
    <s id="263:2">བདུག་སྤོས་བསྲེགས་ཏེ་ མཆིས་ཉལ་ [95b.7]བའི་</s>
    <s id="263:3">ཁྲིའི་དྲུང་དུ་སྤོས་ཀྱི་སྤྲོག་མ་གཅིག་བཞག་ནས་</s>
  </p>
  <p id="264">
    <s id="264:1">རྟག་པར་ནམ་ལངས་པའི་ཚེ་</s>
    <s id="264:2">སྤྲོག་མའི་ནང་དུ་ནོར་ཅི་ཐོབ་པ་བལྟ་བར་བགྱིའོ། །</s>
  </p>
  <p id="265">
    <s id="265:1">རྟག་པར་ནོར་ཐོབ་པའི་ཚེ་</s>
    <s id="265:2">དེ་ཉིད་ཀྱི་གདུགས་ལ་སྤོས་དང་མེ་ཏོག་དང་། ཞལ་ཟས་ཀྱིས་དཀོན་མཆོག་གསུམ་ལ་མཆོད་ཅིང་</s>
    <s id="265:3">དབུལ་ཕོངས་པ་རྣམས་ལ་ [96a] [96a.1]སྩལ་ནས་</s>
  </p>
  <p id="266">
    <s id="266:1">བས་པར་བགྱིའོ། །</s>
  </p>
  <p id="267">
    <s id="267:1">བསྲིས་ཏེ་གཞག་པར་མི་བགྱིའོ། །</s>
  </p>
  <p id="268">
    <s id="268:1">སེམས་ཅན་རྣམས་ལ་བྱམས་པ་དང་སྙིང་རྗེའི་བསམ་པ་བསྐྱེད་པར་བགྱི། </s>
  </p>
  <p id="269">
    <s id="269:1">ཞེ་སྡང་དང་གཡོ་སྒྱུ་དང་། གནོད་སེམས་ཀྱི་བསམ་པ་བསྐྱེད་པར་མི་བགྱིའོ། །</s>
  </p>
  <p id="270">
    <s id="270:1">གལ་ཏེ་ཞེ་སྡང་སྐྱེས་པར་ [96a.2]གྱུར་ན། </s>
  </p>
  <p id="271">
    <s id="271:1">དངོས་གྲུབ་ཀྱི་མཐུ་སྟོར་བར་འགྱུར་བས་</s>
    <s id="271:2">རྟག་པར་སེམས་བསྲུངས་ཏེ་</s>
    <s id="271:3">ཞེ་སྡང་བསྐྱེད་པར་མི་བགྱིའོ། །</s>
  </p>
  <p id="272">
    <s id="272:1">གཞན་ཡང་སྔགས་འཛིན་པས་</s>
    <s id="272:2">རྟག་པར་ལྷའི་རྒྱལ་པོ་རྣམ་ཐོས་བདག་དང་། བུ་དང་། བུ་མོ་དང་། འཁོར་རྣམས་རྗེས་སུ་དྲན་པར་བགྱིས་ཏེ་</s>
    <s id="272:3">བསྔགས་པ་བརྗོད་ན་</s>
  </p>
  <p id="273">
    <s id="273:1">[96a.3]རྟག་པར་དགེ་བ་བཅུ་པོ་དག་གིས་བསྟངས་ཏེ། </s>
  </p>
  <p id="274">
    <s id="274:1">ལྷ་དེ་དག་བསོད་ནམས་ཀྱི་མཐུ་འཕེལ་ཞིང་རྒྱས་པ་དང་།</s>
    <s id="274:2">དགེ་བ་མང་པོ་ཀུན་དུ་འཕེལ་ནས་བྱང་ཆུབ་མངོན་པར་རྟོགས་པར་འགྱུར་བར་བགྱིད་ན།</s>
  </p>
  <p id="275">
    <s id="275:1">ལྷ་མང་པོ་དེ་དག་གིས་དངོས་པོ་དེ་ལྟ་བུ་མཐོང་བ་དང་།</s>
    <s id="275:2">ཐམས་ཅད་རབ་ཏུ་དགའ་བས་ [96a.4]</s>
    <s id="275:3">ལྷན་ཅིག་ཏུ་ཉེ་བར་མཆིས་ཏེ། སྔགས་འདོན་པའི་གང་ཟག་དེ་ལ་ཡོངས་སུ་བསྲུང་བར་བགྱིའོ། །</s>
  </p>
  <p id="276">
    <s id="276:1">གཞན་ཡང་སྔགས་འཛིན་པ་དེ་ཚེ་རིང་ཞིང་</s>
    <s id="276:2">ལོ་ཚད་མ་མཆིས་པ་སྙེད་དུ་གནས་པར་འགྱུར།</s>
  </p>
  <p id="277">
    <s id="277:1">ངན་སོང་གསུམ་དང་རྟག་ཏུ་བྲལ་ཞིང་</s>
    <s id="277:2">རྟག་པར་གནོད་པ་མ་མཆིས་པར་འགྱུར།</s>
  </p>
  <p id="278">
    <s id="278:1">ཡིད་བཞིན་ [96a.5]གྱི་ནོར་བུ་རིན་པོ་ཆེ་དང་གཏེར་རྣམས་འཐོབ་པར་འགྱུར། </s>
  </p>
  <p id="279">
    <s id="279:1">མངོན་པར་ཤེས་པ་དང་། དབང་ཕྱུག་དང་།</s>
    <s id="279:2">སྨོན་པ་ཐམས་ཅད་མངོན་པར་འགྲུབ་པར་འགྱུར།</s>
  </p>
  <p id="280">
    <s id="280:1">གལ་ཏེ་བློན་ཐབས་འཚལ་ན་ཡང་ཡིད་བཞིན་དུ་འགྲུབ་པར་འགྱུར། </s>
  </p>
  <p id="281">
    <s id="281:1">གཅན་གཟན་ཐམས་ཅད་ཀྱི་སྐད་ཀྱང་འཚལ་བར་ [96a.6]འགྱུར་ལགས་སོ། །</s>
    <s id="281:2">བཅོམ་ལྡན་འདས་གལ་ཏེ་སྔགས་འདོན་པའི་ཚེ་</s>
    <s id="281:3">བདག་གི་ལུས་མངོན་དུ་སྟོན་པར་མཐོང་བར་འཚལ་ན་</s>
  </p>
  <p id="282">
    <s id="282:1">ཚེས་བརྒྱད་དམ། བཅྭ་ལྔའི་གདུགས་ལ་</s>
    <s id="282:2">རས་དཀར་པོ་ལ་སངས་རྒྱས་ཀྱི་སྐུ་གཟུགས་ཤིག་སྦྱིན་དང་</s>
    <s id="282:3">ཚོན་སྣ་ཚོགས་ཀྱིས་བརྒྱན་པ་བྲི་བར་བགྱིའོ། །</s>
  </p>
  <p id="283">
    <s id="283:1">[96a.7]སྐུ་གཟུགས་འདྲི་བའི་རི་མོ་མཁན་དེ་ཡང་བསླབ་པའི་གནས་བརྒྱད་ཡང་དག་པར་བླང་བར་བགྱིའོ། །</s>
  </p>
  <p id="284">
    <s id="284:1">སངས་རྒྱས་ཀྱི་གཡོན་ཕྱོགས་སུ་དཔལ་གྱི་ལྷ་མོའི་གཟུགས་བྲི་བར་བགྱིའོ། །</s>
  </p>
  <p id="285">
    <s id="285:1">སངས་རྒྱས་ཀྱི་གཡས་ཕྱོགས་སུ་རྒྱལ་པོ་རྣམ་ཐོས་བདག་དང་།</s>
    <s id="285:2">བུ་དང་། བུ་མོ་དང་། [96b] [96b.1]འཁོར་རྣམས་ཀྱི་གཟུགས་བྲིས་ནས།</s>
  </p>
  <p id="286">
    <s id="286:1">མཆིས་པའི་སྟན་ལེགས་པར་བཤམས་ཏེ་</s>
    <s id="286:2">མེ་ཏོག་སྣ་ཚོགས་བཀྲམ་ནས་</s>
    <s id="286:3">སྤོས་མཆོག་དམ་པ་བསྲེགས་ཏེ་</s>
    <s id="286:4">གདུགས་མཚན་རྒྱུན་ཆད་པ་མ་མཆིས་པར་མར་མེ་སྦར་བར་བགྱིའོ། །</s>
  </p>
  <p id="287">
    <s id="287:1">བཟའ་བ་དང་བཏུང་བ་མཆོག་དམ་པ་སྣ་ཚོགས་ཀྱིས་</s>
    <s id="287:2">གུས་པའི་ [96b.2]སེམས་བསྐྱེད་དེ་དུས་གསུམ་དུ་མཆོད་པ་བགྱིས་ནས་</s>
    <s id="287:3">སྔགས་གདོན་པར་བགྱིའོ། །</s>
  </p>
  <p id="288">
    <s id="288:1">བརྙས་པའི་སེམས་བསྐྱེད་པར་མི་བགྱིའོ། །</s>
  </p>
  <p id="289">
    <s id="289:1">བདག་གཡར་འདྲེན་པའི་ཚེ་སྔགས་འདི་གདོན་པར་བགྱིའོ། །</s>
  </p>
  <p id="290">
    <s id="290:1">ན་མཿཤྲཱི་ཀཎྛཱ་ཡ།</s>
    <s id="290:2">བུད་དྷཱ་ཡ།</s>
    <s id="290:3">ན་མོ་བཻ་ཤྲ་བ་ཎཱ་ཡ།</s>
    <s id="290:4">ཡཀྵ་རཱ་ཛཱ་ཡ།</s>
    <s id="290:5">[96b.3]མ་ཧཱ་རཱ་ཛཱ་ཡ།</s>
    <s id="290:6">ཨ་ཏི་རཱ་ཛཱ་ཡ།</s>
    <s id="290:7">ན་མཿཤྲཱི་མ་ཧཱ་དེ་བི་ཡེ།</s>
    <s id="290:8">ཏདྱ་ཐཱ།</s>
    <s id="290:9">ཏ་ར་ཏ་ར།</s>
    <s id="290:10">ཏུ་རུ་ཏུ་རུ།</s>
    <s id="290:11">བ་ར་བ་ར།</s>
    <s id="290:12">སུ་ཤུདྡྷོ་སུ་ཤུདྡྷོ།</s>
    <s id="290:13">ཧ་ན་ཧ་ན།</s>
  </p>
  <p id="291">
    <s id="291:1">མ་ཎི་ཀ་ན་ཀ།</s>
    <s id="291:2">བཛྲ་བཻ་ཌཱུརྱ།</s>
    <s id="291:3">མུཀྟི་ཀཱ་བཾ་ཀྲྀ་ཏ།</s>
    <s id="291:4">ཤ་རཱི་རཱ་ཡ།</s>
    <s id="291:5">སརྦ་ས་ཏྭཱ་ནཱཾ་ཧི་ཏ་ཀཱ་མ།</s>
    <s id="291:6">བཻ་ཤྲ་བ་ཎ།</s>
    <s id="291:7">ཤྲཱི་ཡ་དེ་བཱི་པྲ་བྷཱ་ཡ།</s>
    <s id="291:8">ཨེ་ [96b.4]ཧི་ཨེ་ཧི།</s>
    <s id="291:9">མཱ་བི་ལམྦ།</s>
    <s id="291:10">གཱུརྞ་གཱུརྞ།</s>
    <s id="291:11">པ་ར་སྱ།</s>
    <s id="291:12">པ་ར་སྱ།</s>
    <s id="291:13">ད་དཱ་ཧི་མ་མ་ཨ་མུ་ཀ་ནཱ་མ་སྱ།</s>
    <s id="291:14">དརྴ་ན་ཀཱ་མ་སྱ་དརྴ་ནཾ།</s>
    <s id="291:15">མ་མ་མ་ན།</s>
  </p>
  <p id="292">
    <s id="292:1">པྲ་ལ་ཧ་དཱ་ཡ་སྭཱ་ཧཱ།</s>
    <s id="292:2">བཅོམ་ལྡན་འདས་</s>
    <s id="292:3">བདག་གིས་སྔགས་འདོན་པའི་མི་དེ་དང་། གཞན་ཡང་དེ་ལྟ་བུའི་མཆོད་པ་རྒྱས་པར་བགྱིས་ [96b.5]མཐོང་བར་གྱུར་ན་</s>
  </p>
  <p id="293">
    <s id="293:1">བྱམས་ཤིང་སྡུག་པ་དང་། རབ་ཏུ་དགའ་བའི་སེམས་བསྐྱེད་ནས་</s>
    <s id="293:2">བདག་བྱིས་པ་གཞོན་ནུའི་གཟུགས་སམ། རྒན་པོའམ། དགེ་སློང་གི་གཟུགས་སུ་ལུས་བསྒྱུར་ནས་</s>
  </p>
  <p id="294">
    <s id="294:1">སུག་པ་ན་ཡིད་བཞིན་གྱི་ནོར་བུ་རིན་པོ་ཆེ་དང་གསེར་གྱི་སྣོད་ཐོགས་ཏེ</s>
  </p>
  <p id="295">
    <s id="295:1">དཀྱིལ་འཁོར་ [96b.6]གྱི་ནང་དུ་ཞུགས་ཏེ་</s>
    <s id="295:2">ལུས་ཀྱིས་གུས་པ་བསྟན་ཏེ།</s>
  </p>
  <p id="296">
    <s id="296:1">སངས་རྒྱས་ཀྱི་མཚན་ནས་བརྗོད་དེ་</s>
  </p>
  <p id="297">
    <s id="297:1">སྔགས་འདོན་པ་དེ་ལ་ཁྱོད་ཀྱིས་བསམ་པ་བཞིན་དུ་སྨོན་པ་རྣམས་འགྲུབ་པར་བྱའོ་ཞེས་མཆི་བར་འགྱུར་ལགས་སོ། །</s>
    <s id="297:2">ནགས་ཚལ་གྱི་ནང་དུ་མི་སྣང་བར་འཚལ་ལམ།</s>
    <s id="297:3">རིན་པོ་ཆེ་མངོན་པར་ [96b.7]འགྲུབ་པར་བགྱིད་པ་དང་།</s>
    <s id="297:4">སྐྱེ་བོ་མང་པོ་ཀུན་གྱི་སྙིང་དུ་སྡུག་ཅིང་བཀུར་བར་འཚལ་ལམ།</s>
    <s id="297:5">གསེར་དང་དངུལ་ལ་སོགས་པའི་ནོར་རྣམས་ཡོངས་སུ་གཉེར་བར་འཚལ་ལམ།</s>
    <s id="297:6">སྔགས་ཀྱི་དངོས་གྲུབ་འགྲུབ་པར་འཚལ་ལམ།</s>
    <s id="297:7">མངོན་པར་ཤེས་པ་དང་། ཚེ་ཤིན་ཏུ་རིང་ [97a] [97a.1]བ་དང་།</s>
    <s id="297:8">ལོངས་སྤྱོད་མཆོག་དམ་པ་ཡོངས་སུ་གཉེར་བར་འཚལ་ན་</s>
  </p>
  <p id="298">
    <s id="298:1">ཡང་བསམ་པ་བཞིན་དུ་མི་འགྲུབ་པ་གང་ཡང་མ་མཆིས་པར་འགྱུར་ལགས་སོ། །</s>
    <s id="298:2">དེང་བདག་གིས་རེ་ཞིག་དངོས་པོ་འདི་ཙམ་ཞིག་བསྟན་པ་ལགས་ཏེ།</s>
  </p>
  <p id="299">
    <s id="299:1">གལ་ཏེ་ཡང་གཞན་དག་ཡོངས་ [97a.2]སུ་གཉེར་བར་བགྱིད་ན་ཡང་</s>
    <s id="299:2">ཐམས་ཅད་ཇི་ལྟར་སྨོན་པ་བཞིན་དུ་མངོན་པར་འགྲུབ་ཅིང་</s>
    <s id="299:3">རིན་པོ་ཆེའི་གཏེར་བས་པ་མ་མཆིས་པ་དང་།</s>
    <s id="299:4">ཡོན་ཏན་མཐར་ཐུག་པ་མ་མཆིས་པ་ཡང་མངོན་པར་འགྲུབ་པར་འགྱུར་ལགས་སོ། །</s>
    <s id="299:5">གལ་ཏེ་ཉི་མ་དང་ཟླ་བ་དོག་ས་ལ་ལྟུང་བར་འགྱུར་ཡང་ [97a.3]སྲིད།</s>
    <s id="299:6">ས་ཆེན་པོ་རེས་འགའ་གཞན་དུ་འགྱུར་ཡང་སྲིད་ཀྱི་</s>
    <s id="299:7">བདག་གི་བདེན་པའི་ཚིག་འདི་ནི་ནམ་ཡང་ཆབ་འཚལ་བར་མི་འགྱུར་བས་</s>
    <s id="299:8">རྟག་པར་ཡིད་བཞིན་གྱི་བདེ་བ་འཐོབ་པར་འགྱུར་ལགས་སོ། །</s>
    <s id="299:9">བཅོམ་ལྡན་འདས་</s>
    <s id="299:10">གང་ལ་ལ་ཞིག་གིས་མདོ་སྡེའི་རྒྱལ་པོ་འདི་ལེན་པ་དང་། ། [97a.4]འཛིན་པ་དང་། ཀློག་པ་དང་།</s>
    <s id="299:11">ཁ་དོན་དུ་འདོན་པ་དེས་སྔགས་འདི་འདོན་པར་བགྱིད་ན།</s>
  </p>
  <p id="300">
    <s id="300:1">ངལ་བ་མ་མཆིས་པར་ཆོ་ག་རྣམས་མྱུར་དུ་འགྲུབ་པར་འགྱུར་ལགས་སོ། །</s>
    <s id="300:2">བཅོམ་ལྡན་འདས་</s>
    <s id="300:3">དེང་བདག་གིས་དབུལ་ཕོངས་པ་དང་། སྡུག་བསྔལ་གྱི་གནོད་པར་འགྱུར་བའི་སེམས་ [97a.5]ཅན་དེ་དག་གི་ཆེད་དུ་</s>
    <s id="300:4">སྔགས་འདི་བསྟན་པས་</s>
    <s id="300:5">ཕན་ཡོན་ཆེན་པོ་ཐོབ་ནས་</s>
  </p>
  <p id="301">
    <s id="301:1">ཐམས་ཅད་ཕྱུག་ཅིང་སྐྱིད་པ་དང་</s>
    <s id="301:2">རང་དབང་དང་ལྡན་ཞིང་</s>
    <s id="301:3">གནོད་པ་མ་མཆིས་པ་འཐོབ་པར་འགྱུར་ལགས་སོ། །</s>
    <s id="301:4">བདག་གིས་ནམ་འཚོའི་བར་དུ་གང་ཟག་དེའི་རྗེས་སུ་འབྲངས་ནས་ ཡོངས་སུ་བསྲུངས་ཏེ།</s>
    <s id="301:5">གནོད་པ་ [97a.6]རྣམས་ཡོངས་སུ་སེལ་བར་བགྱིད་དོ། །</s>
  </p>
  <p id="302">
    <s id="302:1">གཞན་ཡང་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ཡོངས་སུ་བཟུང་ནས་</s>
    <s id="302:2">སྤེལ་བར་བགྱིད་པ་དང་།</s>
    <s id="302:3">སྔགས་འདོན་པའི་གང་ཟག་དེ་ལ་</s>
    <s id="302:4">གོམ་པ་བརྒྱ་ཚུན་ཆད་དུ་འོད་ཀྱིས་ཀུན་དུ་གསལ་བར་བགྱིད་ལགས་སོ། །</s>
    <s id="302:5">བདག་ [97a.7]གིས་གནོད་སྦྱིན་བརྒྱ་སྟོང་ཇི་སྙེད་མཆིས་པ་ཡང་རྟག་པར་རིམ་གྲོ་བགྱིད་ཅིང་</s>
    <s id="302:6">ཇི་ལྟར་མོས་པ་བཞིན་དུ་གཡོག་བགྱིས་པས་</s>
    <s id="302:7">ཡིད་བཞིན་དུ་མི་འགྲུབ་པ་གང་ཡང་མ་མཆིས་ལགས་སོ། །</s>
    <s id="302:8">བདག་གིས་བདེན་ཚིག་སྨྲ་བ་ལ་མི་མད་པ་མ་མཆིས་པར་ནི་</s>
    <s id="302:9">བཅོམ་ལྡན་འདས་ཉག་གཅིག་དབང་དུ་གྱུར་ཅིང་ [97b] [97b.1]མཁྱེན་པར་གྱུར་པ་ལགས་སོ། །</s>
    <s id="302:10">དེའི་ཚེ་ལྷའི་རྒྱལ་པོ་རྣམ་ཐོས་ཀྱིས་སྔགས་འདི་སྨྲས་པ་དང་།</s>
    <s id="302:11">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="302:12">རྒྱལ་པོ་ཆེན་པོ་</s>
    <s id="302:13">ཁྱོད་ཀྱིས་སེམས་ཅན་ཐམས་ཅད་ཀྱི་དབུལ་ཕོངས་པའི་སྡུག་བསྔལ་གྱི་དྲ་བ་དྲལ་ནས་</s>
    <s id="302:14">བདེ་བ་འཐོབ་པར་བྱ་བ་དང་།</s>
    <s id="302:15">མདོ་ [97b.2]སྡེ་འདི་འཇིག་རྟེན་དུ་རྒྱ་ཆེར་སྤེལ་བའི་ཕྱིར་</s>
    <s id="302:16">རིག་སྔགས་འདི་བཤད་པ་</s>
    <s id="302:17">ལེགས་སོ་ལེགས་སོ། །</s>
  </p>
  <p id="303">
    <s id="303:1">དེ་ནས་རྒྱལ་པོ་ཆེན་པོ་བཞི་པོ་ཅིག་ཅར་སྟན་ལས་ལངས་ཏེ། </s>
  </p>
  <p id="304">
    <s id="304:1">བླ་གོས་ཕྲག་པ་གཅིག་ལ་གཟར་ནས་</s>
    <s id="304:2">བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ།</s>
  </p>
  <p id="305">
    <s id="305:1">པུས་མོ་གཡས་ [97b.3]པའི་ལྷ་ང་ས་ལ་བཙུགས་ནས་</s>
    <s id="305:2">གུས་པས་ཐལ་མོ་སྦྱར་ཏེ།</s>
  </p>
  <p id="306">
    <s id="306:1">ཚིགས་སུ་བཅད་པ་གྱ་ནོམ་པ་དག་གིས་བཅོམ་ལྡན་འདས་ཀྱི་ཡོན་ཏན་ལ་མངོན་པར་བསྟོད་པ།</s>
    <s id="306:2">བཅོམ་ལྡན་ཞལ་ནི་ཟླ་གཙང་ཉ་འདྲ་ཞིང་། །</s>
    <s id="306:3">ཉི་མ་སྟོང་གིས་འོད་ཟེར་བཀྱེ་དང་མཚུངས། །</s>
  </p>
  <p id="307">
    <s id="307:1">སྤྱན་ནི་དག་ཡངས་པདྨ་ [97b.4]སྔོན་པོ་འདྲ། །</s>
  </p>
  <p id="308">
    <s id="308:1">ཚེམས་དཀར་གཏམས་པ་དཔེར་ན་དུང་དང་མཚུངས། །</s>
  </p>
  <p id="309">
    <s id="309:1">བཅོམ་ལྡན་ཡོན་ཏན་མཐའ་མེད་རྒྱ་མཚོ་འདྲ། །</s>
  </p>
  <p id="310">
    <s id="310:1">རིན་ཆེན་གྱ་ནོམ་ཚད་མེད་བདེན་པ་བསགས། །</s>
  </p>
  <p id="311">
    <s id="311:1">མཁྱེན་པའི་ཡོན་ཏན་ཆབ་ཀྱིས་རྟག་རྒྱས་ཤིང་། །</s>
    <s id="311:2">ཏིང་འཛིན་དམ་པ་བརྒྱ་སྟོང་རབ་ཏུ་གང་། །</s>
    <s id="311:3">ཞབས་ [97b.5]མཐིལ་འཁོར་ལོའི་མཚན་ནི་ཐམས་ཅད་མཛེས། །</s>
  </p>
  <p id="312">
    <s id="312:1">ལྟེ་བ་མུ་ཁྱུད་རྩིབས་སྟོང་ཀུན་རབ་མཉམ། །</s>
  </p>
  <p id="313">
    <s id="313:1">ཕྱག་དང་ཞབས་ཀྱི་དྲ་བས་ཀུན་བརྒྱན་པས། །</s>
    <s id="313:2">ངང་པའི་རྒྱལ་བཞིན་མཚན་ནི་ཕུན་སུམ་ཚོགས། །</s>
    <s id="313:3">བཅོམ་ལྡན་སྐུ་འོད་གསེར་གྱི་རི་བོ་འདྲ། །</s>
  </p>
  <p id="314">
    <s id="314:1">རྣམ་དག་ཁྱད་འཕགས་དཔེ་ཟླ་ཡོད་ [97b.6]མ་མཆིས། །</s>
  </p>
  <p id="315">
    <s id="315:1">རི་རབ་བཞིན་དུ་ཡོན་ཏན་ཀུན་རྒྱས་པས། །</s>
    <s id="315:2">བཅོམ་ལྡན་རི་རྒྱལ་ཁྱོད་ལ་བདག་ཕྱག་འཚལ། །</s>
  </p>
  <p id="316">
    <s id="316:1">མཚན་དང་དཔེ་བྱད་མཁའ་བཞིན་དཔག་མི་རིག །</s>
  </p>
  <p id="317">
    <s id="317:1">ཟླ་བ་སྟོང་བས་ལྷག་པར་འོད་ཟེར་བཀྱེ། །</s>
    <s id="317:2">སྨིག་རྒྱུ་སྒྱུ་ལྟར་བསམ་གྱིས་མི་ཁྱབ་པས། །</s>
    <s id="317:3">ཐུགས་ཞེན་མི་མངའ་ [97b.7]ཁྱོད་ལ་བདག་ཕྱག་འཚལ། །</s>
  </p>
  <p id="318">
    <s id="318:1">དེའི་ཚེ་རྒྱལ་པོ་ཆེན་པོ་བཞི་པོ་དག་གིས་བཅོམ་ལྡན་འདས་ལ་མངོན་པར་བསྟོད་པ་དང་།</s>
    <s id="318:2">བཅོམ་ལྡན་འདས་ཀྱིས་ཀྱང་ཚིགས་སུ་བཅད་དེ་ བཀའ་སྩལ་པ།</s>
    <s id="318:3">གསེར་འོད་དམ་པའི་མདོ་སྡེ་མཆོག་འདི་ནི། །</s>
    <s id="318:4">བླ་མེད་སྟོབས་བཅུ་དག་གིས་རབ་ཏུ་ [98a] [98a.1]གསུངས། །</s>
  </p>
  <p id="319">
    <s id="319:1">ཁྱེད་ཅག་རྒྱལ་པོ་བཞི་ཡིས་རབ་བསྲུངས་ལ། །</s>
    <s id="319:2">རབ་དགའ་ནུར་བ་མེད་པའི་སེམས་སྐྱེད་ཅིག །</s>
  </p>
  <p id="320">
    <s id="320:1">མདོ་སྡེའི་རིན་ཆེན་གྱ་ནོམ་ཟབ་མོ་འདི། །</s>
    <s id="320:2">སེམས་ཅན་ཐམས་ཅད་བདེ་བ་སྦྱིན་པར་བྱེད། །</s>
  </p>
  <p id="321">
    <s id="321:1">སེམས་ཅན་དེ་དག་བདེ་བར་གྱུར་པའི་ཕྱིར། །</s>
    <s id="321:2">རྟག་ཏུ་ [98a.2]འཛམ་གླིང་རབ་ཏུ་སྤེལ་བར་འགྱུར། །</s>
  </p>
  <p id="322">
    <s id="322:1">སྟོང་ཆེན་འཇིག་རྟེན་ཁམས་ནི་འདི་དག་ཏུ། །</s>
    <s id="322:2">སེམས་ཅན་རྣམ་པ་ཐམས་ཅད་ཇི་སྙེད་པ། །</s>
    <s id="322:3">ཡི་དགས་དུད་འགྲོ་སེམས་ཅན་དམྱལ་བ་ཡི། །</s>
    <s id="322:4">སྡུག་བསྔལ་འགྲོ་བ་དེ་ཀུན་སེལ་བར་བྱེད། །</s>
  </p>
  <p id="323">
    <s id="323:1">འཛམ་གླིང་འདི་ན་གནས་པའི་རྒྱལ་པོ་དང་། །</s>
    <s id="323:2">གཞན་ [98a.3]ཡང་སེམས་ཅན་རྣམ་པ་ཐམས་ཅད་ཀུན། །</s>
    <s id="323:3">མདོ་སྡེའི་མཐུ་ཡིས་རྟག་ཏུ་རབ་དགའ་ཞིང་། །</s>
    <s id="323:4">ནད་མང་སྡུག་བསྔལ་བསལ་བས་ཆོམ་རྐུན་མེད། །</s>
  </p>
  <p id="324">
    <s id="324:1">ཡུལ་དེར་མདོ་སྡེ་རྒྱ་ཆེར་སྤེལ་བའི་ཕྱིར། །</s>
    <s id="324:2">རབ་བདེ་ལོ་ལེགས་མི་མཐུན་གནོད་པ་མེད། །</s>
  </p>
  <p id="325">
    <s id="325:1">གང་ཞིག་མདོ་སྡེའི་རྒྱལ་པོ་འདི་མཉན་ [98a.4]ནས། །</s>
  </p>
  <p id="326">
    <s id="326:1">ཆོ་རིགས་བཙུན་ཞིང་དོན་ནི་གཉེར་བ་དང་། །</s>
    <s id="326:2">ཡུལ་ན་ལོ་ལེགས་རྩོད་པ་མེད་འདོད་ན། །</s>
  </p>
  <p id="327">
    <s id="327:1">སེམས་ལ་བསམས་བཞིན་ཐམས་ཅད་འགྲུབ་པར་འགྱུར། །</s>
  </p>
  <p id="328">
    <s id="328:1">ཕ་རོལ་དགྲ་རྣམས་ཕྱིར་ནི་ཟློག་བྱེད་ཅིང་། །</s>
    <s id="328:2">རང་གི་ཡུལ་ཁམས་རྟག་ཏུ་བདེ་བར་འགྱུར། །</s>
  </p>
  <p id="329">
    <s id="329:1">མདོ་སྡེའི་རྒྱལ་པོ་ [98a.5]དམ་པ་འདི་ཡི་མཐུས། །</s>
    <s id="329:2">སྡུག་བསྔལ་མང་སྤོང་མྱ་ངན་འཇིགས་པ་མེད། །</s>
  </p>
  <p id="330">
    <s id="330:1">རིན་ཆེན་ཤིང་རྒྱལ་ཁྱིམ་ན་གང་གནས་པ། །</s>
    <s id="330:2">བདེ་བའི་ཡོ་བྱད་ཐམས་ཅད་སྐྱེད་པ་ལྟར། །</s>
    <s id="330:3">མདོ་སྡེའི་རྒྱལ་པོ་དམ་པའང་དེ་བཞིན་ཏེ། །</s>
  </p>
  <p id="331">
    <s id="331:1">མི་རྒྱལ་དག་ལ་ཡོན་ཏན་མཆོག་སྦྱིན་བྱེད། །</s>
  </p>
  <p id="332">
    <s id="332:1">དཔེར་ན་རབ་ [98a.6]དང་ཆུ་ནི་གྲང་མོ་ཡིས། །</s>
    <s id="332:2">སྐོམ་པའི་གདུང་བ་རྣམས་ནི་སེལ་བ་ལྟར། །</s>
    <s id="332:3">མདོ་སྡེའི་རྒྱལ་པོ་དམ་པའང་དེ་བཞིན་ཏེ། །</s>
  </p>
  <p id="333">
    <s id="333:1">བསོད་ནམས་མོས་པའི་སེམས་ནི་ཡོངས་རྫོགས་བྱེད། །</s>
  </p>
  <p id="334">
    <s id="334:1">མི་ཞིག་གྱ་ནོམ་རིན་ཆེན་གཟེབ་བདོག་ན། </s>
  </p>
  <p id="335">
    <s id="335:1">ལོངས་སྤྱོད་སེམས་ལ་བསམས་བཞིན་འབྱོར་པ་ལྟར། ། [98a.7]</s>
    <s id="335:2">མདོ་སྡེའི་རྒྱལ་པོ་དམ་པའང་དེ་བཞིན་ཏེ། །</s>
  </p>
  <p id="336">
    <s id="336:1">བསོད་ནམས་བསམས་བཞིན་འགྲུབ་པས་རྒུད་པ་མེད། །</s>
  </p>
  <p id="337">
    <s id="337:1">ལྷ་ཡི་བདག་པོ་ཁྱེད་དང་ལྷ་ཚོགས་ཀྱིས། །</s>
    <s id="337:2">མདོ་སྡེའི་རྒྱལ་པོ་འདི་ལ་མཆོད་པ་གྱིས། །</s>
    <s id="337:3">གལ་ཏེ་བསྟན་བཞིན་མདོ་སྡེ་འཛིན་བྱེད་ན། །</s>
  </p>
  <p id="338">
    <s id="338:1">ཤེས་རབ་གཟི་བྱིན་ཐམས་ཅད་ཕུན་ཚོགས་ [98b] [98b.1]འགྱུར། །</s>
  </p>
  <p id="339">
    <s id="339:1">ད་ལྟར་ཕྱོགས་བཅུར་བཞུགས་པའི་སངས་རྒྱས་ཀུན། །</s>
    <s id="339:2">མདོ་སྡེའི་རྒྱལ་པོ་འདི་ནི་གསུང་དགོངས་པས། །</s>
    <s id="339:3">ཀློག་འདོན་འཛིན་པ་དག་ནི་གཟིགས་གྱུར་ན། །</s>
  </p>
  <p id="340">
    <s id="340:1">ལེགས་སོ་ངོ་མཚར་ཆེ་ཞེས་བསྔགས་པར་འགྱུར། །</s>
  </p>
  <p id="341">
    <s id="341:1">གང་ཞིག་མདོ་སྡེ་འདི་ནི་ཉན་བྱེད་ན། །</s>
  </p>
  <p id="342">
    <s id="342:1">ལུས་དང་ [98b.2]སེམས་ནི་དགའ་རངས་མགུ་བ་སྐྱེ། །</s>
    <s id="342:2">རྟག་པར་གནོད་སྦྱིན་བརྒྱ་ཕྲག་མང་པོ་ཡིས། །</s>
    <s id="342:3">གང་དུ་གནས་པ་དེར་ནི་དེ་སྲུང་བྱེད། །</s>
    <s id="342:4">འཇིག་རྟེན་ཁམས་འདིའི་ལྷ་ནི་མང་པོ་རྣམས། །</s>
    <s id="342:5">དེ་ཡི་གྲངས་ནི་ཚད་མེད་བསམ་མི་ཁྱབ། །</s>
  </p>
  <p id="343">
    <s id="343:1">ཐམས་ཅད་མདོ་སྡེའི་དབང་པོ་འདི་ཉན་པས། །</s>
    <s id="343:2">རབ་ [98b.3]དགའ་སྲུང་བྱེད་ནུར་བ་ཅི་ཡང་མེད། །</s>
  </p>
  <p id="344">
    <s id="344:1">གང་ཞིག་མདོ་སྡེའི་རྒྱལ་པོ་འདི་མཉན་ན། །</s>
  </p>
  <p id="345">
    <s id="345:1">མཐུ་ཆེ་རབ་དཔའ་རྟག་པར་དབང་དང་ལྡན། །</s>
  </p>
  <p id="346">
    <s id="346:1">མི་ཡི་འཁོར་མང་ཐམས་ཅད་ཕན་འདོགས་པས། །</s>
    <s id="346:2">གནོད་པ་རབ་སྤོང་སྣང་བ་འཕེལ་བར་བྱེད། །</s>
  </p>
  <p id="347">
    <s id="347:1">དེ་ནས་</s>
    <s id="347:2">རྒྱལ་པོ་ཆེན་པོ་བཞི་པོ་དག་གིས་ཚིགས་ [98b.4]སུ་བཅད་པ་འདི་དག་ཐོས་ནས།</s>
  </p>
  <p id="348">
    <s id="348:1">དགའ་མགུ་རངས་པར་གྱུར་པས་</s>
    <s id="348:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="349">
    <s id="349:1">བཅོམ་ལྡན་འདས་</s>
    <s id="349:2">བདག་ཅག་གིས་ནི་སྔོན་ཆད་ནམ་ཡང་མདོ་སྡེ་ཟབ་མོ་ཤིན་ཏུ་གྱ་ནོམ་པ་འདི་ལྟ་བུ་མ་ཐོས་སོ་ཞེས་</s>
    <s id="349:3">རབ་ཏུ་དགའ་བའི་ཤུགས་ཀྱིས་མཆི་མ་ [98b.5]བླགས་ཏེ་ངུས་ནས་</s>
  </p>
  <p id="350">
    <s id="350:1">ལུས་ཀྱི་ཡན་ལག་འདར་ཞིང་གཡོ་བར་གྱུར་ཏེ</s>
  </p>
  <p id="351">
    <s id="351:1">ངོ་མཚར་རྨད་དུ་བྱུང་བའི་དངོས་པོ་བསམ་གྱིས་མི་ཁྱབ་པ་མངོན་དུ་གྱུར་པས་</s>
    <s id="351:2">ལྷའི་མེ་ཏོག་མན་དཱ་ར་བ་དང་། མན་དཱ་ར་བ་ཆེན་པོ་དག་གིས་བཅོམ་ལྡན་འདས་ལ་མངོན་པར་གཏོར་ཏེ</s>
  </p>
  <p id="352">
    <s id="352:1">ཁྱད་པར་དུ་འཕགས་ [98b.6]པའི་མཆོད་པ་བྱས་ནས་</s>
    <s id="352:2">ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="353">
    <s id="353:1">བཅོམ་ལྡན་འདས་</s>
    <s id="353:2">བདག་ཅག་རྒྱལ་པོ་ཆེན་པོ་བཞི་ལ་སོ་སོ་ནས་གནོད་སྦྱིན་གྱི་འཁོར་ལྔ་བརྒྱ་ལྔ་བརྒྱ་མཆིས་པས་</s>
    <s id="353:3">རྟག་པར་གནས་དེ་དང་དེ་དག་ཏུ་མདོ་སྡེ་འདི་དང་། ཆོས་སྨྲ་བ་དེ་དག་ལ་ཡོངས་སུ་ [98b.7]བསྲུང་ཞིང་ཡོངས་སུ་སྐྱོབ་པར་བྱེད་པས་</s>
    <s id="353:4">ཡེ་ཤེས་ཀྱི་སྣང་བས་ཡོངས་སུ་སྐྱོབ་པར་བགྱིད་དོ། །</s>
  </p>
  <p id="354">
    <s id="354:1">གལ་ཏེ་མདོ་སྡེ་འདིའི་ཚིག་དང་། དོན་བསྐྱུད་པ་ཞིག་མཆིས་ན་</s>
  </p>
  <p id="355">
    <s id="355:1">ཡང་བདག་ཅག་གིས་དེ་དག་རྗེས་སུ་དྲན་ཞིང་མི་བསྐྱུད་པར་བགྱི་བའི་སླད་དུ་</s>
    <s id="355:2">གཟུངས་ཀྱི་སྒོ་ཤིན་ཏུ་ཁྱད་པར་དུ་ [99a] [99a.1]འཕགས་པ་སྩལ་ནས་</s>
  </p>
  <p id="356">
    <s id="356:1">ཡོངས་སུ་རྫོགས་པར་བགྱིད་དོ། །</s>
  </p>
  <p id="357">
    <s id="357:1">གཞན་ཡང་མདོ་སྡེའི་རྒྱལ་པོ་མཆོག་དམ་པ་འདི་གང་དུ་གནས་པ་དེར་</s>
    <s id="357:2">སེམས་ཅན་རྣམས་ལ་རྒྱ་ཆེར་སྤེལ་ཞིང་</s>
    <s id="357:3">མྱུར་དུ་ནུབ་པར་མི་འགྱུར་བར་བགྱིད་ལགས་སོ། །</s>
    <s id="357:4">དེའི་ཚེ་</s>
    <s id="357:5">བཅོམ་ལྡན་འདས་ཀྱིས་འཁོར་ [99a.2]མང་པོའི་ནང་དུ་ཆོས་འདི་བསྟན་པ་ན་</s>
    <s id="357:6">སེམས་ཅན་ཚད་མེད་པ་སྙེད་ཤེས་རབ་ཆེན་པོའི་སྤོབས་པ་ཐོབ་ནས་</s>
    <s id="357:7">བསོད་ནམས་ཀྱི་ཕུང་པོ་ཚད་མེད་པ་སྙེད་ཡོངས་སུ་བསྡུས་ཏེ་</s>
  </p>
  <p id="358">
    <s id="358:1">མྱ་ངན་གྱི་གནོད་པ་དང་བྲལ་ནས་</s>
  </p>
  <p id="359">
    <s id="359:1">རབ་ཏུ་དགའ་བའི་སེམས་ཐོབ་པར་གྱུར་པས་</s>
    <s id="359:2">བསྟན་བཅོས་སྣ་ཚོགས་ལ་རབ་ཏུ་ [99a.3]མཁས་པ་དང་།</s>
    <s id="359:3">ངེས་པར་འབྱུང་བའི་ལམ་ཐོབ་ནས་</s>
  </p>
  <p id="360">
    <s id="360:1">ཕྱིར་མི་ལྡོག་པར་གྱུར་པས་</s>
    <s id="360:2">མྱུར་དུ་བྱང་ཆུབ་མངོན་པར་རྟོགས་པར་གྱུར་ཏོ། །</s>
  </p>
  <p id="361">
    <s id="361:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="361:2">རྒྱལ་པོ་ཆེན་པོ་བཞི་པོ་དག་གིས་ཡུལ་བསྲུང་བའི་ལེའུ་སྟེ་བཅུ་ [99a.4]གཉིས་པའོ།། །།</s>
  </p>
</text>
