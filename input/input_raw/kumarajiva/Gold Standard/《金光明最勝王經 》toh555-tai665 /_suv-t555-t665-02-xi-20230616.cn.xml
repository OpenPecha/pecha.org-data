<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經如來壽量品第二_爾時，王舍大城有一菩薩摩訶薩，名曰妙幢，已於過去無量俱胝那庾多百千佛所，承事供養，殖諸善根。</s>
  </p>
  <p id="2">
    <s id="2:1">是時妙幢菩薩獨於靜處，作是思惟：「以何因緣，釋迦牟尼如來壽命短促，唯八十年？</s>
  </p>
  <p id="3">
    <s id="3:1">」復作是念：「如佛所說，有二因緣，得壽命長。</s>
  </p>
  <p id="4">
    <s id="4:1">云何為二？</s>
  </p>
  <p id="5">
    <s id="5:1">一者、不害生命，二者、施他飲食。</s>
  </p>
  <p id="6">
    <s id="6:1">然釋迦牟尼如來曾於無量百千萬億無數大劫，不害生命，行十善道，常以飲食惠施一切飢餓眾生，乃至己身血肉骨髓，亦持施與，令得飽滿，況餘飲食。</s>
  </p>
  <p id="7">
    <s id="7:1">」_時彼菩薩於世尊所，作是念時，以佛威力，其室忽然廣博嚴淨，帝青琉璃種種眾寶，雜彩間飾，如佛淨土，有妙香氣過諸天香，芬馥充滿。</s>
  </p>
  <p id="8">
    <s id="8:1">於其四面各有上妙師子之座，四寶所成，以天寶衣而敷其上。</s>
  </p>
  <p id="9">
    <s id="9:1">復於此座有妙蓮花，種種珍寶以為嚴飾，量等如來自然顯現。</s>
  </p>
  <p id="10">
    <s id="10:1">於蓮花上有四如來，東方不動，南方寶相，西方無量壽，北方天鼓音。</s>
  </p>
  <p id="11">
    <s id="11:1">是四如來各於其座加趺而坐，放大光明，周遍照耀王舍大城，及此三千大千世界，乃至十方恒河沙等諸佛國土，雨諸天花，奏諸天樂。</s>
  </p>
  <p id="12">
    <s id="12:1">爾時，於此贍部洲中及三千大千世界，所有眾生，以佛威力，受勝妙樂，無有乏少。</s>
  </p>
  <p id="13">
    <s id="13:1">若身不具，皆蒙具足，盲者能視，聾者得聞，瘂者能言，愚者得智，若心亂者得本心，若無衣者得衣服，被惡賤者人所敬，有垢穢者身清潔，於此世間所有利益，未曾有事，悉皆顯現。</s>
  </p>
  <p id="14">
    <s id="14:1">_爾時，妙幢菩薩見四如來及希有事，歡喜踊躍，合掌一心，瞻仰諸佛殊勝之相，亦復思惟釋迦牟尼如來無量功德，惟於壽命生疑惑心：「云何如來功德無量，壽命短促唯八十年？</s>
  </p>
  <p id="15">
    <s id="15:1">」_爾時，四佛告妙幢菩薩言：「善男子！汝今不應思忖如來壽命長短。</s>
  </p>
  <p id="16">
    <s id="16:1">何以故？</s>
  </p>
  <p id="17">
    <s id="17:1">善男子！我等不見諸天世間梵、魔、沙門、婆羅門等，人及非人，有能算知佛之壽量，知其齊限；惟除無上正遍知者。</s>
  </p>
  <p id="18">
    <s id="18:1">」時四如來欲說釋迦牟尼佛所有壽量，以佛威力，欲色界天諸龍、鬼神、健闥婆、阿蘇羅、揭路茶、緊那羅、莫呼洛伽，及無量百千億那庾多菩薩摩訶薩，悉來集會，入妙幢菩薩淨妙室中。</s>
  </p>
  <p id="19">
    <s id="19:1">_爾時，四佛於大眾中，欲顯釋迦牟尼如來所有壽量，而說頌曰：_「一切諸海水，可知其渧數；_無有能數知，釋迦之壽量。</s>
  </p>
  <p id="20">
    <s id="20:1">_析諸妙高山，如芥可知數；_無有能數知，釋迦之壽量。</s>
  </p>
  <p id="21">
    <s id="21:1">_一切大地土，可知其塵數；_無有能數知，釋迦之壽量。</s>
  </p>
  <p id="22">
    <s id="22:1">_假使量虛空，可得盡邊際；_無有能度知，釋迦之壽量。</s>
  </p>
  <p id="23">
    <s id="23:1">_若人住億劫，盡力常算數；_亦復不能知，世尊之壽量。</s>
  </p>
  <p id="24">
    <s id="24:1">_不害眾生命，及施於飲食；_由斯二種因，得壽命長遠。</s>
  </p>
  <p id="25">
    <s id="25:1">_是故大覺尊，壽命難知數；_如劫無邊際，壽量亦如是。</s>
  </p>
  <p id="26">
    <s id="26:1">_妙幢汝當知，不應起疑惑；_最勝壽無量，莫能知數者。</s>
  </p>
  <p id="27">
    <s id="27:1">」_爾時，妙幢菩薩聞四如來說釋迦牟尼佛壽量無限，白言：「世尊！云何如來示現如是短促壽量？</s>
  </p>
  <p id="28">
    <s id="28:1">」_時四世尊告妙幢菩薩言：「善男子！彼釋迦牟尼佛於五濁世出現之時，人壽百年，稟性下劣，善根微薄，復無信解。</s>
  </p>
  <p id="29">
    <s id="29:1">此諸眾生多有我見、人見、眾生、壽者、養育邪見、我我所見、斷常見等，為欲利益此諸異生及眾外道如是等類，令生正解，速得成就無上菩提，是故釋迦牟尼如來示現如是短促壽命。</s>
  </p>
  <p id="30">
    <s id="30:1">善男子！然彼如來欲令眾生見涅槃已，生難遭想、憂苦等想，於佛世尊所說經教，速當受持，讀誦通利，為人解說，不生謗毀，是故如來現斯短壽。</s>
  </p>
  <p id="31">
    <s id="31:1">何以故？</s>
  </p>
  <p id="32">
    <s id="32:1">彼諸眾生若見如來不般涅槃，不生恭敬難遭之想，如來所說甚深經典，亦不受持讀誦通利、為人宣說。</s>
  </p>
  <p id="33">
    <s id="33:1">所以者何？</s>
  </p>
  <p id="34">
    <s id="34:1">以常見佛，不尊重故。</s>
  </p>
  <p id="35">
    <s id="35:1">善男子！譬如有人見其父母多有財產，珍寶豐盈，便於財物不生希有難遭之想。</s>
  </p>
  <p id="36">
    <s id="36:1">所以者何？</s>
  </p>
  <p id="37">
    <s id="37:1">於父財物生常想故。</s>
  </p>
  <p id="38">
    <s id="38:1">善男子！彼諸眾生亦復如是，若見如來不入涅槃，不生希有難遭之想。</s>
  </p>
  <p id="39">
    <s id="39:1">所以者何？</s>
  </p>
  <p id="40">
    <s id="40:1">由常見故。</s>
  </p>
  <p id="41">
    <s id="41:1">善男子！譬如有人父母貧窮，資財乏少，然彼貧人或詣王家、或大臣舍，見其倉庫種種珍寶悉皆盈滿，生希有心，難遭之想。</s>
  </p>
  <p id="42">
    <s id="42:1">時彼貧人為欲求財，廣設方便，策勤無怠。</s>
  </p>
  <p id="43">
    <s id="43:1">所以者何？</s>
  </p>
  <p id="44">
    <s id="44:1">為捨貧窮，受安樂故。</s>
  </p>
  <p id="45">
    <s id="45:1">善男子！彼諸眾生亦復如是，若見如來入於涅槃，生難遭想乃至憂苦等想，復作是念：『於無量劫諸佛如來出現於世，如烏曇跋花，時乃一現。</s>
  </p>
  <p id="46">
    <s id="46:1">』彼諸眾生發希有心，起難遭想。</s>
  </p>
  <p id="47">
    <s id="47:1">若遇如來，心生敬信，聞說正法，生實語想，所有經典悉皆受持，不生毀謗。</s>
  </p>
  <p id="48">
    <s id="48:1">善男子！以是因緣，彼佛世尊，不久住世，速入涅槃。</s>
  </p>
  <p id="49">
    <s id="49:1">善男子！是諸如來，以如是等善巧方便成就眾生。</s>
  </p>
  <p id="50">
    <s id="50:1">」爾時，四佛說是語已，忽然不現。</s>
  </p>
  <p id="51">
    <s id="51:1">_爾時，妙幢菩薩摩訶薩與無量百千菩薩，及無量億那庾多百千眾生，俱共往詣鷲峯山中釋迦牟尼如來正遍知所，頂禮佛足，在一面立。</s>
  </p>
  <p id="52">
    <s id="52:1">時妙幢菩薩以如上事具白世尊。</s>
  </p>
  <p id="53">
    <s id="53:1">_時四如來亦詣鷲峯，至釋迦牟尼佛所，各隨本方就座而坐，告侍者菩薩言：「善男子！汝今可詣釋迦牟尼佛所，為我致問：『少病少惱，起居輕利，安樂行不？</s>
  </p>
  <p id="54">
    <s id="54:1">』復作是言：『善哉！善哉！釋迦牟尼如來！今可演說《金光明經》甚深法要，為欲饒益一切眾生，除去飢饉，令得安樂，我當隨喜。</s>
  </p>
  <p id="55">
    <s id="55:1">』」_時彼侍者各詣釋迦牟尼佛所，頂禮雙足，却住一面，俱白佛言：「彼天人師致問無量：『少病少惱，起居輕利，安樂行不？</s>
  </p>
  <p id="56">
    <s id="56:1">』復作是言：『善哉！善哉！釋迦牟尼如來！今可演說《金光明經》甚深法要，為欲利益一切眾生，除去飢饉，令得安樂。</s>
  </p>
  <p id="57">
    <s id="57:1">』」_爾時，釋迦牟尼如來、應、正等覺告彼侍者諸菩薩言：「善哉！善哉！彼四如來乃能為諸眾生饒益安樂，勸請於我宣揚正法。</s>
  </p>
  <p id="58">
    <s id="58:1">」_爾時世尊，而說頌曰：_「我常在鷲山，宣說此經寶；_成就眾生故，示現般涅槃。</s>
  </p>
  <p id="59">
    <s id="59:1">_凡夫起邪見，不信我所說；_為成就彼故，示現般涅槃。</s>
  </p>
  <p id="60">
    <s id="60:1">」_時大會中有婆羅門，姓憍陳如，名曰法師授記，與無量百千婆羅門眾，供養佛已，聞世尊說入般涅槃，涕淚交流，前禮佛足，白言：「世尊！若實如來於諸眾生有大慈悲，憐愍利益，令得安樂，猶如父母，餘無等者，能與世間作歸依處，如淨滿月，以大智慧能為照明，如日初出，普觀眾生，愛無偏黨，如羅怙羅，惟願世尊施我一願！」_爾時世尊默然而止。</s>
  </p>
  <p id="61">
    <s id="61:1">佛威力故，於此眾中，有梨車毘童子，名一切眾生憙見，語婆羅門憍陳如言：「大婆羅門！汝今從佛欲乞何願？</s>
  </p>
  <p id="62">
    <s id="62:1">我能與汝。</s>
  </p>
  <p id="63">
    <s id="63:1">」_婆羅門言：「童子！我欲供養無上世尊，今從如來求請舍利如芥子許。</s>
  </p>
  <p id="64">
    <s id="64:1">何以故？</s>
  </p>
  <p id="65">
    <s id="65:1">我曾聞說：『若善男子、善女人得佛舍利如芥子許，恭敬供養，是人當生三十三天而為帝釋。</s>
  </p>
  <p id="66">
    <s id="66:1">』」_是時童子語婆羅門曰：「若欲願生三十三天受勝報者，應當至心聽是《金光明最勝王經》。</s>
  </p>
  <p id="67">
    <s id="67:1">於諸經中最為殊勝，難解難入，聲聞、獨覺所不能知；此經能生無量無邊福德果報，乃至成辦無上菩提。</s>
  </p>
  <p id="68">
    <s id="68:1">我今為汝略說其事。</s>
  </p>
  <p id="69">
    <s id="69:1">」_婆羅門言：「善哉！童子！此《金光明》甚深最上，難解難入，聲聞、獨覺尚不能知，何況我等邊鄙之人，智慧微淺而能解了。</s>
  </p>
  <p id="70">
    <s id="70:1">是故我今求佛舍利如芥子許，持還本處，置寶函中，恭敬供養，命終之後得為帝釋，常受安樂。</s>
  </p>
  <p id="71">
    <s id="71:1">云何汝今不能為我從明行足求斯一願？</s>
  </p>
  <p id="72">
    <s id="72:1">」作是語已。</s>
  </p>
  <p id="73">
    <s id="73:1">_爾時童子即為婆羅門，而說頌曰：_「恒河駛流水，可生白蓮花；_黃鳥作白形，黑鳥變為赤。</s>
  </p>
  <p id="74">
    <s id="74:1">_假使贍部樹，可生多羅果；_朅樹羅枝中，能出菴羅葉。</s>
  </p>
  <p id="75">
    <s id="75:1">_斯等希有物，或容可轉變；_世尊之舍利，畢竟不可得。</s>
  </p>
  <p id="76">
    <s id="76:1">_假使用龜毛，織成上妙服，_寒時可被著，方求佛舍利。</s>
  </p>
  <p id="77">
    <s id="77:1">_假使蚊蚋足，可使成樓觀，_堅固不搖動，方求佛舍利。</s>
  </p>
  <p id="78">
    <s id="78:1">_假使水蛭蟲，口中生白齒，_長大利如鋒，方求佛舍利。</s>
  </p>
  <p id="79">
    <s id="79:1">_假使持兔角，用成於梯蹬，_可昇上天宮，方求佛舍利。</s>
  </p>
  <p id="80">
    <s id="80:1">_鼠緣此梯上，除去阿蘇羅，_能障空中月，方求佛舍利。</s>
  </p>
  <p id="81">
    <s id="81:1">_若蠅飲酒醉，周行村邑中，_廣造於舍宅，方求佛舍利。</s>
  </p>
  <p id="82">
    <s id="82:1">_若使驢脣色，赤如頻婆果，_善作於歌舞，方求佛舍利。</s>
  </p>
  <p id="83">
    <s id="83:1">_烏與鵂鶹鳥，同共一處遊，_彼此相順從，方求佛舍利。</s>
  </p>
  <p id="84">
    <s id="84:1">_假使波羅葉，可成於傘蓋，_能遮於大雨，方求佛舍利。</s>
  </p>
  <p id="85">
    <s id="85:1">_假令大船舶，盛滿諸財寶，_能令陸地行，方求佛舍利。</s>
  </p>
  <p id="86">
    <s id="86:1">_假使鷦鷯鳥，以嘴銜香山，_隨處任遊行，方求佛舍利。</s>
  </p>
  <p id="87">
    <s id="87:1">」_爾時，法師授記婆羅門聞此頌已，亦以伽他答一切眾生憙見童子曰：_「善哉大童子，此眾中吉祥；_善巧方便心，得佛無上記。</s>
  </p>
  <p id="88">
    <s id="88:1">_如來大威德，能救護世間；_仁可至心聽，我今次第說。</s>
  </p>
  <p id="89">
    <s id="89:1">_諸佛境難思，世間無與等；_法身性常住，修行無差別。</s>
  </p>
  <p id="90">
    <s id="90:1">_諸佛體皆同，所說法亦爾；_諸佛無作者，亦復本無生。</s>
  </p>
  <p id="91">
    <s id="91:1">_世尊金剛體，權現於化身；_是故佛舍利，無如芥子許。</s>
  </p>
  <p id="92">
    <s id="92:1">_佛非血肉身，云何有舍利？</s>
  </p>
  <p id="93">
    <s id="93:1">_方便留身骨，為益諸眾生。</s>
  </p>
  <p id="94">
    <s id="94:1">_法身是正覺，法界即如來；_此是佛真身，亦說如是法。</s>
  </p>
  <p id="95">
    <s id="95:1">」_爾時，會中三萬二千天子，聞說如來壽命長遠，皆發阿耨多羅三藐三菩提心，歡喜踊躍，得未曾有。</s>
  </p>
  <p id="96">
    <s id="96:1">異口同音，而說頌曰：_「佛不般涅槃，正法亦不滅；_為利眾生故，示現有滅盡。</s>
  </p>
  <p id="97">
    <s id="97:1">_世尊不思議，妙體無異相；_為利眾生故，現種種莊嚴。</s>
  </p>
  <p id="98">
    <s id="98:1">」_爾時，妙幢菩薩親於佛前，及四如來并二大士諸天子所，聞說釋迦牟尼如來壽量事已，復從座起，合掌恭敬白佛言：「世尊！若實如是，諸佛如來不般涅槃，無舍利者，云何經中說有涅槃及佛舍利，令諸人天恭敬供養？</s>
  </p>
  <p id="99">
    <s id="99:1">過去諸佛現有身骨流布於世，人天供養得福無邊？</s>
  </p>
  <p id="100">
    <s id="100:1">今復言無，致生疑惑。</s>
  </p>
  <p id="101">
    <s id="101:1">惟願世尊哀愍我等，廣為分別！」_爾時，佛告妙幢菩薩及諸大眾：「汝等當知！云般涅槃有舍利者，是密意說，如是之義，當一心聽。</s>
  </p>
  <p id="102">
    <s id="102:1">善男子！菩薩摩訶薩如是應知，有其十法能解如來、應、正等覺真實理趣，說有究竟大般涅槃。</s>
  </p>
  <p id="103">
    <s id="103:1">云何為十？</s>
  </p>
  <p id="104">
    <s id="104:1">一者、諸佛如來究竟斷盡諸煩惱障、所知障故，名為涅槃。</s>
  </p>
  <p id="105">
    <s id="105:1">_二者、諸佛如來善能解了有情無性及法無性故，名為涅槃。</s>
  </p>
  <p id="106">
    <s id="106:1">_三者、能轉身依及法依故，名為涅槃。</s>
  </p>
  <p id="107">
    <s id="107:1">_四者、於諸有情任運休息化因緣故，名為涅槃。</s>
  </p>
  <p id="108">
    <s id="108:1">五者、證得真實無差別相平等法身故，名為涅槃。</s>
  </p>
  <p id="109">
    <s id="109:1">_六者、了知生死及以涅槃無二性故，名為涅槃。</s>
  </p>
  <p id="110">
    <s id="110:1">_七者、於一切法了其根本，證清淨故，名為涅槃。</s>
  </p>
  <p id="111">
    <s id="111:1">_八者、於一切法無生無滅善修行故，名為涅槃。</s>
  </p>
  <p id="112">
    <s id="112:1">_九者、真如法界實際平等，得正智故，名為涅槃。</s>
  </p>
  <p id="113">
    <s id="113:1">_十者、於諸法性及涅槃性，得無差別故，名為涅槃。</s>
  </p>
  <p id="114">
    <s id="114:1">是謂十法說有涅槃。</s>
  </p>
  <p id="115">
    <s id="115:1">_「復次，善男子！菩薩摩訶薩如是應知，復有十法，能解如來、應、正等覺真實理趣，說有究竟大般涅槃。</s>
  </p>
  <p id="116">
    <s id="116:1">_云何為十？</s>
  </p>
  <p id="117">
    <s id="117:1">一者、一切煩惱以樂欲為本，從樂欲生；諸佛世尊斷樂欲故，名為涅槃。</s>
  </p>
  <p id="118">
    <s id="118:1">_二者、以諸如來斷諸樂欲，不取一法，以不取故，無去無來，無所取故，名為涅槃。</s>
  </p>
  <p id="119">
    <s id="119:1">_三者、以無去來及無所取，是則法身不生不滅，無生滅故，名為涅槃。</s>
  </p>
  <p id="120">
    <s id="120:1">四者、此無生滅非言所宣，言語斷故，名為涅槃。</s>
  </p>
  <p id="121">
    <s id="121:1">_五者、無有我人，惟法生滅，得轉依故，名為涅槃。</s>
  </p>
  <p id="122">
    <s id="122:1">_六者、煩惱隨惑，皆是客塵，法性是主，無來無去，佛了知故，名為涅槃。</s>
  </p>
  <p id="123">
    <s id="123:1">_七者、真如是實，餘皆虛妄，實性體者即是真如，真如性者即是如來，名為涅槃。</s>
  </p>
  <p id="124">
    <s id="124:1">_八者、實際之性無有戲論，惟獨如來證實際法，戲論永斷，名為涅槃。</s>
  </p>
  <p id="125">
    <s id="125:1">九者、無生是實，生是虛妄，愚癡之人漂溺生死，如來體實，無有虛妄，名為涅槃。</s>
  </p>
  <p id="126">
    <s id="126:1">_十者、不實之法是從緣生，真實之法不從緣起，如來法身，體是真實，名為涅槃。</s>
  </p>
  <p id="127">
    <s id="127:1">善男子！是謂十法說有涅槃。</s>
  </p>
  <p id="128">
    <s id="128:1">_「復次，善男子！菩薩摩訶薩如是應知，復有十法，能解如來、應、正等覺真實理趣，說有究竟大般涅槃。</s>
  </p>
  <p id="129">
    <s id="129:1">云何為十？</s>
  </p>
  <p id="130">
    <s id="130:1">_一者、如來善知施及施果，無我我所，此施及果不正分別，永除滅故，名為涅槃。</s>
  </p>
  <p id="131">
    <s id="131:1">_二者、如來善知戒及戒果，無我我所，此戒及果不正分別，永除滅故，名為涅槃。</s>
  </p>
  <p id="132">
    <s id="132:1">_三者、如來善知忍及忍果，無我我所，此忍及果不正分別，永除滅故，名為涅槃。</s>
  </p>
  <p id="133">
    <s id="133:1">_四者、如來善知勤及勤果，無我我所，此勤及果不正分別，永除滅故，名為涅槃。</s>
  </p>
  <p id="134">
    <s id="134:1">_五者、如來善知定及定果，無我我所，此定及果不正分別，永除滅故，名為涅槃。</s>
  </p>
  <p id="135">
    <s id="135:1">_六者、如來善知慧及慧果，無我我所，此慧及果不正分別，永除滅故，名為涅槃。</s>
  </p>
  <p id="136">
    <s id="136:1">_七者、諸佛如來善能了知一切有情非有情，一切諸法皆無性，不正分別，永除滅故，名為涅槃。</s>
  </p>
  <p id="137">
    <s id="137:1">_八者、若自愛者便起追求，由追求故，受眾苦惱；諸佛如來除自愛故，永絕追求，無追求故，名為涅槃。</s>
  </p>
  <p id="138">
    <s id="138:1">_九者、有為之法皆有數量，無為法者數量皆除，佛離有為，證無為法，無數量故，名為涅槃。</s>
  </p>
  <p id="139">
    <s id="139:1">_十者、如來了知有情及法，體性皆空，離空非有，空性即是真法身故，名為涅槃。</s>
  </p>
  <p id="140">
    <s id="140:1">善男子！是謂十法說有涅槃。</s>
  </p>
  <p id="141">
    <s id="141:1">_「復次，善男子！豈惟如來不般涅槃是為希有？</s>
  </p>
  <p id="142">
    <s id="142:1">_復有十種希有之法，是如來行。</s>
  </p>
  <p id="143">
    <s id="143:1">云何為十？</s>
  </p>
  <p id="144">
    <s id="144:1">_一者、生死過失，涅槃寂靜，由於生死及以涅槃證平等故，不處流轉，不住涅槃，於諸有情不生厭背，是如來行。</s>
  </p>
  <p id="145">
    <s id="145:1">_二者、佛於眾生不作是念：『此諸愚夫行顛倒見，為諸煩惱之所纏迫；我今開悟，令其解脫。</s>
  </p>
  <p id="146">
    <s id="146:1">』然由往昔慈善根力，於彼有情隨其根性意樂勝解，不起分別，任運濟度，示教利喜，盡未來際無有窮盡，是如來行。</s>
  </p>
  <p id="147">
    <s id="147:1">_三者、佛無是念：『我今演說十二分教，利益有情。</s>
  </p>
  <p id="148">
    <s id="148:1">』然由往昔慈善根力，為彼有情廣說，乃至盡未來際無有窮盡，是如來行。</s>
  </p>
  <p id="149">
    <s id="149:1">_四者、佛無是念：『我今往彼城邑聚落，王及大臣、婆羅門、剎帝利、薜舍、戍達羅等舍，從其乞食。</s>
  </p>
  <p id="150">
    <s id="150:1">』然由往昔身語意行慣習力故，任運詣彼，為利益事而行乞食，是如來行。</s>
  </p>
  <p id="151">
    <s id="151:1">_五者、如來之身無有饑渴，亦無便利羸憊之相，雖行乞取而無所食，亦無分別，然為任運利益有情，示有食相，是如來行。</s>
  </p>
  <p id="152">
    <s id="152:1">_六者、佛無是念：『此諸眾生，有上、中、下，隨彼機性而為說法。</s>
  </p>
  <p id="153">
    <s id="153:1">』然佛世尊無有分別，隨其器量善應機緣，為彼說法，是如來行。</s>
  </p>
  <p id="154">
    <s id="154:1">_七者、佛無是念：『此類有情不恭敬我，常於我所出呵罵言，不能與彼共為言論；彼類有情恭敬於我，常於我所共相讚歎，我當與彼共為言說。</s>
  </p>
  <p id="155">
    <s id="155:1">』然而如來起慈悲心，平等無二，是如來行。</s>
  </p>
  <p id="156">
    <s id="156:1">_八者、諸佛如來無有愛憎、憍慢、貪惜及諸煩惱，然而如來常樂寂靜，讚歎少欲，離諸諠閙，是如來行。</s>
  </p>
  <p id="157">
    <s id="157:1">_九者、如來無有一法不知、不善通達，於一切處鏡智現前無有分別。</s>
  </p>
  <p id="158">
    <s id="158:1">然而如來，見彼有情所作事業，隨彼意轉，方便誘引，令得出離，是如來行。</s>
  </p>
  <p id="159">
    <s id="159:1">_十者、如來若見一分有情得富盛時，不生歡喜；見其衰損，不起憂慼。</s>
  </p>
  <p id="160">
    <s id="160:1">然而如來見彼有情修習正行，無礙大慈自然救攝；若見有情修習邪行，無礙大悲自然救攝。</s>
  </p>
  <p id="161">
    <s id="161:1">是如來行。</s>
  </p>
  <p id="162">
    <s id="162:1">_善男子！如是當知如來、應、正等覺，說有如是無邊正行。</s>
  </p>
  <p id="163">
    <s id="163:1">汝等當知，是謂涅槃真實之相。</s>
  </p>
  <p id="164">
    <s id="164:1">或時見有般涅槃者，是權方便，及留舍利令諸有情恭敬供養，皆是如來慈善根力。</s>
  </p>
  <p id="165">
    <s id="165:1">若供養者，於未來世，遠離八難，逢值諸佛，遇善知識，不失善心，福報無邊，速當出離，不為生死之所纏縛，如是妙行，汝等勤修，勿為放逸。</s>
  </p>
  <p id="166">
    <s id="166:1">」_爾時，妙幢菩薩聞佛親說不般涅槃及甚深行，合掌恭敬白言：「我今始知如來大師不般涅槃，及留舍利普益眾生，身心踊悅，歎未曾有。</s>
  </p>
  <p id="167">
    <s id="167:1">」說是如來壽量品時，無量無數無邊眾生，皆發無等等阿耨多羅三藐三菩提心。</s>
  </p>
  <p id="168">
    <s id="168:1">時四如來忽然不現，妙幢菩薩，禮佛足已，從座而起還其本處。</s>
  </p>
</text>
