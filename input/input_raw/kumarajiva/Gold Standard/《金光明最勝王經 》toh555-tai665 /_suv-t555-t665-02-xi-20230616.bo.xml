<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་དེའི་ཚེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན། </s>
  </p>
  <p id="2">
    <s id="2:1">བྱང་ཆུབ་སེམས་དཔའ་སེམས་དཔའ་ཆེན་པོ་མཛེས་པའི་ཏོག་ཅེས་བྱ་བ་འདས་པའི་སངས་ [23b.5]རྒྱས་བྱེ་བ་ཕྲག་བརྒྱ་སྟོང་ཚད་མེད་པ་རྣམས་ལ་བསྙེན་བཀུར་དང་རིམ་གྲོ་བྱས་ནས་</s>
  </p>
  <p id="3">
    <s id="3:1">དགེ་བའི་རྩ་བ་བསྐྱེད་པ་ཞིག་ཡོད་དེ</s>
  </p>
  <p id="4">
    <s id="4:1">དེའི་ཚེ་བྱང་ཆུབ་སེམས་དཔའ་མཛེས་པའི་ཏོག་ཅེས་བྱ་བ་གཅིག་པུ་དབེན་པར་གནས་པ་དེ་འདི་སྙམ་དུ་རྒྱུ་གང་དང་རྐྱེན་གང་གི་ཕྱིར་དེ་བཞིན་གཤེགས་པ་ཤཱཀྱ་ [23b.6]ཐུབ་པ་སྐུ་ཚེ་ཐུང་སྟེ་</s>
  </p>
  <p id="5">
    <s id="5:1">ལོ་བརྒྱད་ཅུར་གྱུར་སྙམ་མོ། །གཞན་ཡང་འདི་སྙམ་དུ་བཅོམ་ལྡན་འདས་ཀྱིས་ཇི་སྐད་གསུངས་པ་ལྟར་ན་རྒྱུ་དང་རྐྱེན་རྣམ་པ་གཉིས་ཀྱིས་ཚེ་རིང་པོར་འགྱུར་རོ། །ཞེས་གསུངས་ཏེ</s>
  </p>
  <p id="6">
    <s id="6:1">གཉིས་གང་ཞེ་ན་སེམས་ཅན་གྱི་སྲོག་མི་གཅོད་པ་དང་། གཞན་དག་ལ་ [23b.7]ཡང་བཟའ་བ་དང་བཏུང་བ་ཡོངས་སུ་བཏང་བའོ། །</s>
  </p>
  <p id="7">
    <s id="7:1">དེ་བཞིན་གཤེགས་པ་ཤཱཀྱ་ཐུབ་པ་ནི་འདས་པའི་བསྐལ་པ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་གྲངས་མེད་པ་སྙེད་དུ་སེམས་ཅན་གྱི་སྲོག་མ་བཅད་ཅིང་དགེ་བ་བཅུའི་ལས་ཀྱིས་ལམ་སྤྱོད་པ་དང་། རྟག་པར་བཟའ་བ་དང་། [24a] [24a.1]བཏུང་བ་དག་བཀྲེས་པའི་སེམས་ཅན་ཐམས་ཅད་ལ་སྦྱིན་པ་བཏང་སྟེ</s>
  </p>
  <p id="8">
    <s id="8:1">ཉིད་ཀྱི་ཤ་དང་། ཁྲག་དང་། རུས་པ་དང་། རྐང་ལ་སོགས་པ་ཡང་ཡོངས་སུ་བཏང་ནས་རབ་ཏུ་ཚིམ་པར་མཛད་ན། </s>
  </p>
  <p id="9">
    <s id="9:1">བཟའ་བ་དང་། བཏུང་བ་གཞན་ལྟ་སྨོས་ཀྱང་ཅི་དགོས་སྙམ་མོ། །བྱང་ཆུབ་ [24a.2]སེམས་དཔའ་དེས་བཅོམ་ལྡན་འདས་ལ་དེ་སྙམ་དུ་བསམས་པའི་ཚེ། །བཅོམ་ལྡན་འདས་ཀྱིས་བྱིན་གྱིས་བརླབས་ཀྱི་མཐུས་དེའི་ཁང་ཁྱིམ་དེ་མ་ཐག་ཏུ་ཡངས་ཤིང་རྒྱ་ཆེ་བ་དང་། བཀོད་པ་དང་ལྡན་ཞིང་ཡོངས་སུ་གཙང་བ་དང་། བཻ་ཌཱུརྱ་སྔོན་པོ་དང་། རིན་པོ་ཆེ་རྣམ་པ་སྣ་ཚོགས་ཀྱིས་ [24a.3]རབ་ཏུ་བརྒྱན་པས་སངས་རྒྱས་ཀྱི་ཞིང་ཇི་ལྟ་བ་བཞིན་དུ་སྤོས་མཆོག་དམ་པའི་དྲི་ལྷའི་སྤོས་ལས་འདས་པ་དག་འཐུལ་ཞིང་གང་བ་དང་། ཕྱོགས་བཞིན་སེང་གེའི་གདན་ཁྲི་མཆོག་དམ་པ་རིན་པོ་ཆེ་སྣ་བཞི་ལས་མངོན་པར་གྲུབ་པ། ལྷའི་རིན་པོ་ཆེའི་གོས་ཀྱིས་གཡོགས་པ་དང་། གཞན་ [24a.4]ཡང་གདན་དེ་ལ་པདྨ་དམ་པ་རིན་པོ་ཆེ་སྣ་ཚོགས་ཀྱིས་བརྒྱན་པ་ཚད་དེ་བཞིན་གཤེགས་པ་དང་མཉམ་པ་དག་རང་གི་ངང་གིས་སྣང་བར་གྱུར་ཏེ</s>
  </p>
  <p id="10">
    <s id="10:1">པདྨ་དེ་དག་གི་སྟེང་ན་དེ་བཞིན་གཤེགས་པ་བཞི་པོ་ཤར་ཕྱོགས་ཀྱི་མི་འཁྲུགས་པ་དང་། ལྷོ་ཕྱོགས་ཀྱི་རིན་ཆེན་མཚན་དང་། ནུབ་ [24a.5]ཕྱོགས་ཀྱི་ཚེ་དཔག་མེད་དང་། བྱང་ཕྱོགས་ཀྱི་ལྷའི་རྔ་སྒྲ་དབྱངས་བཞུགས་པར་གྱུར་ཏོ། །</s>
  </p>
  <p id="11">
    <s id="11:1">དེ་བཞིན་གཤེགས་པ་བཞི་པོ་དེ་དག་སོ་སོ་ནས་གདན་དེ་དག་ལ་སྐྱིལ་མོ་ཀྲུང་བཅས་ཏེ་</s>
  </p>
  <p id="12">
    <s id="12:1">བཞུགས་ནས་</s>
  </p>
  <p id="13">
    <s id="13:1">འོད་ཟེར་ཆེན་པོ་བཀྱེ་བས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་དང་། སྟོང་གསུམ་ [24a.6]གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དང་། ཕྱོགས་བཅུའི་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་དང་མཉམ་པ་སྙེད་ཀྱི་བར་དུ་ཡང་སྣང་བས་ཀུན་ཏུ་ཁྱབ་པར་མཛད་དེ</s>
  </p>
  <p id="14">
    <s id="14:1">ལྷའི་མེ་ཏོག་གི་ཆར་ཡང་མངོན་པར་ཕབ་ལྷའི་རོལ་མོའི་སིལ་སྙན་རྣམས་ཀྱང་དཀྲོལ་བར་གྱུར་ཏེ། </s>
  </p>
  <p id="15">
    <s id="15:1">[24a.7]དེའི་ཚེ་འཛམ་བུའི་གླིང་འདི་དང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། </s>
  </p>
  <p id="16">
    <s id="16:1">སེམས་ཅན་ཇི་སྙེད་ཡོད་པ་དེ་དག་བཅོམ་ལྡན་འདས་ཀྱིས་བྱིན་གྱིས་བརླབས་ཀྱི་མཐུས་བདེ་བ་མཆོག་དམ་པ་མྱོང་བར་གྱུར་པས་ཕོངས་པ་ཅི་ཡང་མེད་པར་གྱུར་ཏོ། །</s>
  </p>
  <p id="17">
    <s id="17:1">ལུས་ཀྱི་ཡན་ལག་ [24b] [24b.1]མ་ཚང་བ་དག་ནི་ཚང་བར་གྱུར། </s>
  </p>
  <p id="18">
    <s id="18:1">ལོང་བ་དག་ནི་མཐོང་བར་གྱུར། </s>
  </p>
  <p id="19">
    <s id="19:1">འོན་པ་རྣམས་ནི་ཐོས་པར་གྱུར། </s>
  </p>
  <p id="20">
    <s id="20:1">ལྐུགས་པ་དག་ནི་སྨྲ་བར་གྱུར། </s>
  </p>
  <p id="21">
    <s id="21:1">གླེན་པ་དག་ནི་ཤེས་རབ་དང་ལྡན་པར་གྱུར། </s>
  </p>
  <p id="22">
    <s id="22:1">སེམས་འཁྲུགས་པ་དག་ནི་སེམས་ཉིད་ཐོབ་པར་གྱུར། </s>
  </p>
  <p id="23">
    <s id="23:1">བགོ་བ་མེད་པ་དག་ནི་གོས་དང་ལྡན་ [24b.2]པར་གྱུར། </s>
  </p>
  <p id="24">
    <s id="24:1">རབ་ཏུ་སྨད་ཅིང་བཤུངས་པ་དག་ནི་གཞན་གྱིས་བཀུར་བར་གྱུར། </s>
  </p>
  <p id="25">
    <s id="25:1">དྲི་མ་དང་བཅས་པ་དག་ནི་ལུས་གཙང་བར་གྱུར་ཏེ། </s>
  </p>
  <p id="26">
    <s id="26:1">འཇིག་རྟེན་གྱི་ཁམས་འདིར་ཕན་འདོགས་པའི་དངོས་པོ་ངོ་མཚར་རྨད་དུ་ཆེ་བ་སྔོན་མ་བྱུང་བ་རྣམས་ཀྱང་མངོན་དུ་བྱུང་བར་གྱུར་ཏོ། །</s>
  </p>
  <p id="27">
    <s id="27:1">དེ་ [24b.3]ནས་བྱང་ཆུབ་སེམས་དཔའ་མཛེས་པའི་ཏོག་དེ་བཞིན་གཤེགས་པ་བཞི་དང་། ངོ་མཚར་རྨད་དུ་བྱུང་བའི་དངོས་པོ་དེ་དག་མཐོང་བས་དགའ་མགུ་རངས་པར་གྱུར་ནས་ཐལ་མོ་སྦྱར་ཏེ། </s>
  </p>
  <p id="28">
    <s id="28:1">སེམས་རྩེ་གཅིག་ཏུ་དེ་བཞིན་གཤེགས་པ་རྣམས་ཀྱི་མཚན་ཁྱད་པར་དུ་འཕགས་པ་དག་ལ་ [24b.4]རྣམ་པར་བལྟས་ནས། </s>
  </p>
  <p id="29">
    <s id="29:1">གཞན་ཡང་འདི་སྙམ་དུ་དེ་བཞིན་གཤེགས་པ་ཤཱཀྱ་ཐུབ་པ་ཡོན་ཏན་ཚད་མེད་པ་དང་ལྡན་ཡང་། སྐུ་ཚེའི་ཚད་འབའ་ཞིག་ལ་ཐེ་ཙོམ་གྱི་སེམས་སྐྱེས་པར་གྱུར་ནས། </s>
  </p>
  <p id="30">
    <s id="30:1">ཅིའི་ཕྱིར་དེ་བཞིན་གཤེགས་པ་ཡོན་ཏན་ཚད་མེད་པ་མངའ་ཡང་སྐུ་ཚེ་ཐུང་སྟེ་</s>
  </p>
  <p id="31">
    <s id="31:1">ལོ་ [24b.5]བརྒྱད་ཅུ་ཁོ་ན་བཞུགས་པར་གྱུར་སྙམ་མོ། །དེ་ནས་བཅོམ་ལྡན་འདས་བཞི་པོ་དེ་དག་གིས་བྱང་ཆུབ་སེམས་དཔའ་མཛེས་པའི་ཏོག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="32">
    <s id="32:1">རིགས་ཀྱི་བུ་ངེད་ཀྱིས་ནི་བླ་ན་མེད་པའི་ཐམས་ཅད་མཁྱེན་པ་མ་གཏོགས་པར་ལྷ་དང་བཅས་པའི་འཇིག་རྟེན་ [24b.6]ན། </s>
  </p>
  <p id="33">
    <s id="33:1">ཚངས་པ་དང་། བདུད་དང་། དགེ་སྦྱོང་དང་། བྲམ་ཟེ་དང་། མི་དང་མི་མ་ཡིན་པ་གང་གིས་ཀྱང་དེ་བཞིན་གཤེགས་པའི་སྐུ་ཚེའི་ཚད་ཀྱི་མཐའ་ཤེས་ཤིང་དཔག་པར་འགྱུར་བ་ཡང་དག་པར་མ་གཟིགས་སོ། །</s>
  </p>
  <p id="34">
    <s id="34:1">དེ་བཞིན་གཤེགས་པ་བཞི་པོ་དེ་དག་གིས་བཅོམ་ [24b.7]ལྡན་འདས་ཤཱཀྱ་ཐུབ་པའི་སྐུ་ཚེའི་ཚད་བསྟན་པར་བཞེད་པ་ན། </s>
  </p>
  <p id="35">
    <s id="35:1">བཅོམ་ལྡན་འདས་ཀྱིས་བྱིན་གྱིས་བརླབས་ཀྱི་མཐུས་འདོད་པ་དང་གཟུགས་ཀྱི་ཁམས་ཀྱི་ལྷ་རྣམས་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། མི་འམ་ཅི་དང་། [25a] [25a.1]ལྟོ་འཕྱེ་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་སྙེད་འདུས་ཏེ་</s>
  </p>
  <p id="36">
    <s id="36:1">ལྷགས་ནས་བྱང་ཆུབ་སེམས་དཔའ་མཛེས་པའི་ཏོག་གི་ཁྱིམ་ཡོངས་སུ་དག་ཅིང་གྱ་ནོམ་པ་དེར་ཞུགས་པར་གྱུར་ཏོ། །</s>
  </p>
  <p id="37">
    <s id="37:1">དེ་ནས་བཅོམ་ལྡན་འདས་ [25a.2]བཞི་པོ་དེ་དག་གིས་འཁོར་མང་པོའི་ནང་དུ་དེ་བཞིན་གཤེགས་པ་ཤཱཀྱ་ཐུབ་པའི་སྐུ་ཚེའི་ཚད་ཇི་སྙེད་པ་དག་བསྟན་པར་བཞེད་པའི་ཕྱིར་ཚིགས་སུ་བཅད་དེ་</s>
  </p>
  <p id="38">
    <s id="38:1">བཀའ་སྩལ་པ། །རྒྱ་མཚོ་ཐམས་ཅད་ཀུན་གྱི་ཆུ། །ཐིགས་པའི་གྲངས་ནི་ཤེས་རུང་གི །ཤཱཀྱ་ཐུབ་པའི་སྐུ་ཚེའི་ཚད། །གང་ [25a.3]གིས་ཀྱང་ནི་བགྲང་མི་ནུས། །</s>
  </p>
  <p id="39">
    <s id="39:1">རི་རབ་ཐམས་ཅད་རྡུལ་བརླགས་ཏེ། །</s>
  </p>
  <p id="40">
    <s id="40:1">ཡུངས་འབྲུ་བཞིན་དུ་བགྲང་ཤེས་ཀྱང་། །ཤཱཀྱ་ཐུབ་པའི་སྐུ་ཚེའི་ཚད། །གང་གིས་ཀྱང་ནི་བགྲང་མི་ནུས། །</s>
  </p>
  <p id="41">
    <s id="41:1">ས་ཆེན་རྡུལ་ནི་ཐམས་ཅད་ཀུན། །རྡུལ་གྲངས་ཅི་ཡོད་ཤེས་རུང་ཡང་། །ཤཱཀྱ་ཐུབ་པའི་ [25a.4]སྐུ་ཚེའི་ཚད། །གང་གིས་ཀྱང་ནི་བགྲང་མི་ནུས། །</s>
  </p>
  <p id="42">
    <s id="42:1">གལ་ཏེ་ནམ་མཁའི་ཚད་བཅལ་ཏེ། །</s>
  </p>
  <p id="43">
    <s id="43:1">མཐའ་ཀུན་དཔག་པར་རུང་སྲིད་ཀྱང་། །ཤཱཀྱ་ཐུབ་པའི་སྐུ་ཚེའི་ཚད། །གང་གིས་ཀྱང་ནི་དཔག་མི་ནུས། །</s>
  </p>
  <p id="44">
    <s id="44:1">མི་ཞིག་བསྐལ་པ་བྱེ་བར་གནས། །མཐས་གཏུགས་རྟག་པར་ [25a.5]རྩིས་བགྲངས་ཀྱང་། །བཅོམ་ལྡན་འདས་ཀྱི་སྐུ་ཚེའི་ཚད། །ཡོངས་སུ་ཤེས་པར་མི་འགྱུར་རོ། །སེམས་ཅན་སྲོག་ནི་མ་བཅད་ཅིང་། །བཟའ་བཏུང་སྦྱིན་པ་བཏང་བ་ཡིན། །</s>
  </p>
  <p id="45">
    <s id="45:1">རྒྱུ་ནི་རྣམ་པ་འདི་གཉིས་ཀྱིས། །སྐུ་ཚེ་རིང་པོ་བརྙེས་པ་ཡིན། །</s>
  </p>
  <p id="46">
    <s id="46:1">དེ་བས་ཐུབ་པ་ཆེན་པོ་ཡི། ། [25a.6]སྐུ་ཚེའི་ཚད་ནི་ཤེས་པར་དཀའ། །</s>
  </p>
  <p id="47">
    <s id="47:1">བསྐལ་པའི་མཐའ་ནི་མེད་པ་ལྟར། །སྐུ་ཚེའི་ཚད་ཀྱང་དེ་བཞིན་ནོ། །</s>
  </p>
  <p id="48">
    <s id="48:1">མཛེས་པའི་ཏོག་ཁྱོད་ཤེས་བྱོས་ལ། །ཐེ་ཙོམ་སོམ་ཉི་མ་བསྐྱེད་ཅིག །</s>
  </p>
  <p id="49">
    <s id="49:1">རྒྱལ་བའི་སྐུ་ཚེའི་ཚད་མེད་པས། །དེ་ཡི་གྲངས་ནི་ཤེས་མི་ནུས། །</s>
  </p>
  <p id="50">
    <s id="50:1">དེ་ནས་བྱང་ཆུབ་སེམས་དཔའ་ [25a.7]མཛེས་པའི་ཏོག་གིས། དེ་བཞིན་གཤེགས་པ་བཞི་པོ་དེ་དག་གིས་བཅོམ་ལྡན་འདས་ཤཱཀྱ་ཐུབ་པའི་སྐུ་ཚེའི་ཚད་དཔག་ཏུ་མེད་པར་བཀའ་སྩལ་པ་ཐོས་པ་དང་། བཅོམ་ལྡན་འདས་དེ་དག་ལ་འདི་སྐད་ཅེས་གསོལ་ཏོ། །</s>
  </p>
  <p id="51">
    <s id="51:1">ཅིའི་སླད་དུ་དེ་བཞིན་གཤེགས་པ་དེ་ལྟ་བུའི་སྐུ་ཚེ་ཐུང་བར་བསྟན་ [25b] [25b.1]པར་མཛད་ལགས། དེ་ནས་བཅོམ་ལྡན་འདས་བཞི་པོ་དེ་དག་གིས་བྱང་ཆུབ་སེམས་དཔའ་མཛེས་པའི་ཏོག་ལ་བཀའ་སྩལ་པ། རིགས་ཀྱི་བུ་བཅོམ་ལྡན་འདས་ཤཱཀྱ་ཐུབ་པ་དེ་སྙིགས་མ་ལྔའི་དུས་སུ་འཇིག་རྟེན་དུ་བྱུང་བ་ན་མི་རྣམས་ཚེ་ལོ་བརྒྱ་པར་གྱུར་ཅིང་རང་བཞིན་དམན་པ་དང་། དགེ་ [25b.2]བའི་རྩ་བ་ཕྲ་ཞིང་ཆུང་བ་དང་། མོས་པ་མེད་པར་གྱུར་པས་སེམས་ཅན་དེ་དག་ལས་ཕལ་ཆེར་བདག་ཏུ་ལྟ་བ་དང་། གང་ཟག་ཏུ་ལྟ་བ་དང་། སེམས་ཅན་དང་སྲོག་དང་། གསོ་བ་པོ་དང་། ལོག་པར་ལྟ་བ་དང་། བདག་དང་། བདག་གིར་ལྟ་བ་དང་། རྟག་པ་དང་། ཆད་པར་ལྟ་བ་ [25b.3]ལ་སོགས་པ་དང་ལྡན་པས་སེམས་ཅན་མང་པོ་དེ་དག་དང་། མུ་སྟེགས་ཅན་མང་པོ་དེ་དག་ལ་ཕན་གདགས་ཤིང་ཡང་དག་པའི་ཤེས་པ་བསྐྱེད་ནས་</s>
  </p>
  <p id="52">
    <s id="52:1">མྱུར་དུ་བླ་ན་མེད་པའི་བྱང་ཆུབ་ཡོངས་སུ་རྫོགས་པར་བྱ་བའི་ཕྱིར་དེ་ལྟ་བས་ན་དེ་བཞིན་གཤེགས་པ་ཤཱཀྱ་ཐུབ་པས་དེ་ལྟ་བུའི་སྐུ་ཚེ་ [25b.4]ཐུང་བ་བསྟན་པ་ཡིན་ནོ། །</s>
  </p>
  <p id="53">
    <s id="53:1">རིགས་ཀྱི་བུ་གཞན་ཡང་དེ་བཞིན་གཤེགས་པ་དེས་སེམས་ཅན་རྣམས་ཀྱི་ཡོངས་སུ་མྱ་ངན་ལས་འདའ་བ་མཐོང་བར་གྱུར་ན་</s>
  </p>
  <p id="54">
    <s id="54:1">ཤིན་ཏུ་མཐོང་བར་དཀའ་བའི་འདུ་ཤེས་དང་། མྱ་ངན་དང་། སྡུག་བསྔལ་བ་ལ་སོགས་པའི་འདུ་ཤེས་བསྐྱེད་ནས་</s>
  </p>
  <p id="55">
    <s id="55:1">སངས་རྒྱས་ [25b.5]བཅོམ་ལྡན་འདས་ཀྱིས་གསུངས་པའི་མདོ་སྡེའི་བསྟན་པ་དག་མྱུར་དུ་ལེན་པ་དང་། འཛིན་པ་དང་། འཆང་བ་དང་། ཀློག་པ་དང་། ཁ་ཏོན་དུ་འདོན་པ་དང་། ཀུན་ཆུབ་པར་བྱས་ནས་</s>
  </p>
  <p id="56">
    <s id="56:1">གཞན་དག་ལ་ཡང་དག་པར་བསྟན་པ་དང་། སྐུར་པ་འདེབས་པར་མི་འགྱུར་བར་ [25b.6]མཛད་པར་བཞེད་པའི་ཕྱིར་དེ་ལྟ་བས་ན་དེ་བཞིན་གཤེགས་པས་དེ་ལྟ་བུའི་སྐུ་ཚེ་ཐུང་བ་བསྟན་པ་ཡིན་ནོ། །</s>
  </p>
  <p id="57">
    <s id="57:1">དེ་ཅིའི་ཕྱིར་ཞེ་ན། སེམས་ཅན་དེ་དག་གིས་གལ་ཏེ་དེ་བཞིན་གཤེགས་པ་ཡོངས་སུ་མྱ་ངན་ལས་མི་འདའ་བ་མཐོང་བར་གྱུར་ན་གུས་པས་རིམ་གྲོ་ཡང་མི་བྱེད། </s>
  </p>
  <p id="58">
    <s id="58:1">ཤིན་ [25b.7]ཏུ་ཕྲད་པར་དཀའ་བའི་འདུ་ཤེས་ཀྱང་མི་སྐྱེད་ལ་དེ་བཞིན་གཤེགས་པས་གསུངས་པའི་མདོ་སྡེ་ཟབ་མོ་དག་ཀྱང་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པ་དང་། ཀུན་ཆུབ་པར་བྱས་ནས་</s>
  </p>
  <p id="59">
    <s id="59:1">གཞན་དག་ལ་སྟོན་པར་ཡང་མི་བྱེད་པས་སོ། །</s>
  </p>
  <p id="60">
    <s id="60:1">དེ་ཅིའི་ཕྱིར་ [26a] [26a.1]ཞེ་ན། </s>
  </p>
  <p id="61">
    <s id="61:1">འདི་ལྟར་རྟག་པར་སངས་རྒྱས་མཐོང་བས་གུས་པར་མི་བྱེད་པའི་ཕྱིར་རོ། །རིགས་ཀྱི་བུ་འདི་ལྟ་སྟེ། </s>
  </p>
  <p id="62">
    <s id="62:1">དཔེར་ན་མི་ཞིག་གིས་བདག་གི་ཕ་ལ་ནོར་དང་། རིན་པོ་ཆེ་མང་ཞིང་འཕེལ་བ་དག་མཐོང་བར་གྱུར་ན། </s>
  </p>
  <p id="63">
    <s id="63:1">ནོར་རྫས་དག་ལ་ངོ་མཚར་དང་། མཐོང་བར་ [26a.2]དཀའ་བའི་འདུ་ཤེས་སྐྱེ་བར་མི་འགྱུར་རོ། །དེ་ཅིའི་ཕྱིར་ཞེ་ན། </s>
  </p>
  <p id="64">
    <s id="64:1">ཕའི་ནོར་རྫས་དག་ལ་རྟག་པའི་འདུ་ཤེས་སྐྱེད་པའི་ཕྱིར་རོ། །རིགས་ཀྱི་བུ་སེམས་ཅན་མང་པོ་དེ་དག་ཀྱང་དེ་བཞིན་དུ་གལ་ཏེ་དེ་བཞིན་གཤེགས་པ་ཡོངས་སུ་མྱ་ངན་ལས་མི་འདའ་བ་མཐོང་བར་གྱུར་ན་</s>
  </p>
  <p id="65">
    <s id="65:1">ངོ་མཚར་དང་ [26a.3]མཐོང་བར་དཀའ་བའི་འདུ་ཤེས་སྐྱེ་བར་མི་འགྱུར་རོ། །དེ་ཅིའི་ཕྱིར་ཞེ་ན། </s>
  </p>
  <p id="66">
    <s id="66:1">རྟག་པར་མཐོང་བའི་ཕྱིར་རོ། །རིགས་ཀྱི་བུ་འདི་ལྟ་སྟེ། </s>
  </p>
  <p id="67">
    <s id="67:1">དཔེར་ན་མི་ཞིག་ཕ་མ་དབུལ་ཞིང་ནོར་རྫས་ཀྱིས་ཕོངས་པར་གྱུར་པ་ལས་མི་དབུལ་པོ་དེ་རྒྱལ་པོའི་ཕོ་བྲང་ངམ། བློན་པོ་ཆེན་པོའི་ཁྱིམ་དག་ [26a.4]ཏུ་ཕྱིན་ཏེ། </s>
  </p>
  <p id="68">
    <s id="68:1">བང་མཛོད་རིན་པོ་ཆེ་སྣ་ཚོགས་དང་། ནོར་རྫས་ཀྱིས་ཡོངས་སུ་གང་བ་མཐོང་བར་གྱུར་ན། </s>
  </p>
  <p id="69">
    <s id="69:1">ངོ་མཚར་དང་ཕྲད་པར་དཀའ་བའི་འདུ་ཤེས་བསྐྱེད་ནས་</s>
  </p>
  <p id="70">
    <s id="70:1">དེའི་ཚེ་མི་དབུལ་པོ་དེ་ནོར་རྫས་ཡོངས་སུ་གཉེར་བའི་ཕྱིར་སྦྱོར་བའི་ཐབས་རྒྱ་ཆེར་བཤམས་ནས་ལེ་ལོ་མི་བྱེད་པར་རབ་ཏུ་ [26a.5]བརྩོན་པར་བྱེད་དོ། །</s>
  </p>
  <p id="71">
    <s id="71:1">དེ་ཅིའི་ཕྱིར་ཞེ་ན། དབུལ་ཕོངས་པ་སྤངས་ཤིང་བདེ་བའི་ལོངས་སྤྱོད་ཉམས་སུ་མྱོང་བར་བྱ་བའི་ཕྱིར་རོ། །རིགས་ཀྱི་བུ་སེམས་ཅན་མང་པོ་དེ་དག་ཀྱང་དེ་བཞིན་དུ་གལ་ཏེ་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བ་མཐོང་བར་གྱུར་ན</s>
  </p>
  <p id="72">
    <s id="72:1">མཐོང་ [26a.6]བར་དཀའ་བའི་འདུ་ཤེས་ནས་མྱ་ངན་དང་སྡུག་བསྔལ་བ་ལ་སོགས་པའི་འདུ་ཤེས་ཀྱི་བར་དག་ཀྱང་བསྐྱེད་ནས་</s>
  </p>
  <p id="73">
    <s id="73:1">གཞན་ཡང་འདི་སྙམ་དུ་དེ་བཞིན་གཤེགས་པ་རྣམས་ནི་བསྐལ་པ་གྲངས་མེད་ཚད་མེད་པ་སྙེད་འདས་ནས་</s>
  </p>
  <p id="74">
    <s id="74:1">གདོད་འཇིག་རྟེན་དུ་འབྱུང་བས། ཨུ་དུམ་བཱ་རའི་མེ་ཏོག་བཞིན་ [26a.7]དུ་བརྒྱ་ལ་བརྒྱ་ལམ་ན་ལན་ཅིག་འབྱུང་བར་འགྱུར་རོ། །ཞེས་སེམས་ཅན་མང་པོ་དེ་དག་ངོ་མཚར་གྱིས་བསམ་པ་བསྐྱེད་ནས་</s>
  </p>
  <p id="75">
    <s id="75:1">ཤིན་ཏུ་མཐོང་བར་དཀའ་བའི་འདུ་ཤེས་སྐྱེད་པར་བྱེད་དེ</s>
  </p>
  <p id="76">
    <s id="76:1">གལ་ཏེ་དེ་བཞིན་གཤེགས་པ་མཐོང་བར་གྱུར་ན་</s>
  </p>
  <p id="77">
    <s id="77:1">ཡང་སེམས་ཀྱིས་གུས་པ་དང་དང་བསྐྱེད་ [26b] [26b.1]པར་བྱེད་ལ། ཡང་དག་པའི་ཆོས་བསྟན་པ་ཐོས་པར་གྱུར་ན་</s>
  </p>
  <p id="78">
    <s id="78:1">ཡང་དག་པའི་བཀའ་ཡིན་ནོ་སྙམ་པའི་འདུ་ཤེས་བསྐྱེད་ནས</s>
  </p>
  <p id="79">
    <s id="79:1">མདོ་སྡེ་ཇི་སྙེད་པ་ཐམས་ཅད་ཀྱང་ཡང་དག་པར་འཛིན་ཅིང་སྐུར་པ་འདེབས་པར་མི་བྱེད་དོ། །</s>
  </p>
  <p id="80">
    <s id="80:1">རིགས་ཀྱི་བུ་རྒྱུ་དང་རྐྱེན་དེས་ན་བཅོམ་ལྡན་འདས་དེ་ཡུན་རིང་ [26b.2]དུ་འཇིག་རྟེན་ན་མི་བཞུགས་པར་ཡོངས་སུ་མྱ་ངན་ལས་འདའ་བ་ཡིན་ཏེ། </s>
  </p>
  <p id="81">
    <s id="81:1">རིགས་ཀྱི་བུ་དེ་བཞིན་གཤེགས་པ་རྣམས་ནི་དེ་ལྟ་བུའི་ཐབས་མཁས་པ་མཁྱེན་ནས་སེམས་ཅན་ཡོངས་སུ་སྨིན་པར་མཛད་པ་ཡིན་ནོ། །</s>
  </p>
  <p id="82">
    <s id="82:1">དེའི་ཚེ་དེ་བཞིན་གཤེགས་པ་བཞི་པོ་དེ་དག་གིས་དེ་སྐད་ཅེས་ [26b.3]བཀའ་སྩལ་ནས་དེ་ཉིད་དུ་མི་སྣང་བར་གྱུར་ཏོ། །</s>
  </p>
  <p id="83">
    <s id="83:1">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་མཛེས་པའི་ཏོག་བྱང་ཆུབ་སེམས་དཔའ་བརྒྱ་སྟོང་ཚད་མེད་པ་སྙེད་དང་། སེམས་ཅན་བྱེ་བ་ཁྲག་ཁྲིག་བརྒྱད་སྟོང་ཚད་མེད་པ་དག་དང་ལྷན་ཅིག་ཏུ་བྱ་རྒོད་ཕུང་པོའི་རི་ག་ལ་ [26b.4]བ་དེར་དོང་སྟེ</s>
  </p>
  <p id="84">
    <s id="84:1">དེ་བཞིན་གཤེགས་པ་ཤཱཀྱ་ཐུབ་པ་ཐམས་ཅད་མཁྱེན་པའི་སྤྱན་སྔར་ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འཁོད་དོ། །</s>
  </p>
  <p id="85">
    <s id="85:1">དེ་ནས་བྱང་ཆུབ་སེམས་དཔའ་མཛེས་པའི་ཏོག་གིས་དངོས་པོ་གོང་དུ་བསྟན་པ་དེ་དག་ [26b.5]བཅོམ་ལྡན་འདས་ལ་རྒྱས་པར་གསོལ་པ་དང་། དེའི་ཚེ་དེ་བཞིན་གཤེགས་པ་བཞི་པོ་དེ་དག་ཀྱང་བྱ་རྒོད་ཕུང་པོའི་རི་བཅོམ་ལྡན་འདས་ཤཱཀྱ་ཐུབ་པ་གང་ན་བ་དེར་གཤེགས་ཏེ</s>
  </p>
  <p id="86">
    <s id="86:1">སོ་སོའི་ཕྱོགས་ཇི་ལྟ་བ་བཞིན་དུ་གདན་ལ་བཞུགས་ནས་ཞབས་འབྲིང་བའི་བྱང་ཆུབ་སེམས་དཔའ་ [26b.6]དག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="87">
    <s id="87:1">རིགས་ཀྱི་བུ་ཁྱེད་བཅོམ་ལྡན་འདས་ཤཱཀྱ་ཐུབ་པ་ག་ལ་བ་དེར་དོང་ལ་ངེད་ཀྱི་ཚིག་གིས་ཅུང་ཟད་མི་བསྙུང་ངམ། ཅུང་ཟད་མི་གདུང་ངམ། བཞེངས་ཤིང་བཞུགས་པ་ཡང་ངམ། སྤྱོད་ལམ་ཐམས་ཅད་དུ་བདེ་བར་སྤྱོད་དམ་ཞེས་སྙུན་ [26b.7]གསོལ་ཅིག །</s>
  </p>
  <p id="88">
    <s id="88:1">གཞན་ཡང་འདི་སྐད་དུ་དེ་བཞིན་གཤེགས་པ་ཤཱཀྱ་ཐུབ་པས་སེམས་ཅན་ཐམས་ཅད་ལ་ཕན་གདགས་ཤིང་མུ་གེའི་བགེགས་ཡོངས་སུ་བསལ་ནས་</s>
  </p>
  <p id="89">
    <s id="89:1">བདེ་བ་ལ་འགོད་པར་བཞེད་པའི་ཕྱིར་དེང་གསེར་འོད་དམ་པའི་མདོ་སྡེ་ཤིན་ཏུ་ཟབ་མོའི་ཆོས་ཀྱི་དོན་བསྟན་པ་ [27a] [27a.1]ལེགས་སོ་ལེགས་སོ། །</s>
  </p>
  <p id="90">
    <s id="90:1">བདག་ཅག་རྣམས་ཀྱང་རྗེས་སུ་ཡི་རང་ངོ་ཞེས་གསོལ་ཅིག །</s>
  </p>
  <p id="91">
    <s id="91:1">དེ་ནས་ཞབས་འབྲིང་བ་དེ་དག་སོ་སོ་ནས་བཅོམ་ལྡན་འདས་ཤཱཀྱ་ཐུབ་པ་ག་ལ་བ་དེར་དོང་སྟེ། </s>
  </p>
  <p id="92">
    <s id="92:1">བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས། </s>
  </p>
  <p id="93">
    <s id="93:1">ཕྱོགས་ [27a.2]གཅིག་ཏུ་འཁོད་དེ། </s>
  </p>
  <p id="94">
    <s id="94:1">ཅིག་ཅར་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="95">
    <s id="95:1">ལྷ་དང་མིའི་སྟོན་པ་དེ་དག་ཚད་མ་མཆིས་པའི་གསུང་གིས་ཅུང་ཟད་མི་བསྙུང་ངམ། ཅུང་ཟད་མི་གདུང་ངམ། བཞེངས་ཤིང་བཞུགས་པ་ཡང་ངམ། སྤྱོད་ལམ་ཐམས་ཅད་དུ་བདེ་བར་སྤྱོད་དམ། [27a.3]ཞེས་སྙུན་གསོལ་ལགས་སོ། །གཞན་ཡང་འདི་སྐད་དུ་དེ་བཞིན་གཤེགས་པ་ཤཱཀྱ་ཐུབ་པས་སེམས་ཅན་ཐམས་ཅད་ལ་ཕན་གདགས་ཤིང་མུ་གེའི་བགེགས་ཡོངས་སུ་བསལ་ནས་</s>
  </p>
  <p id="96">
    <s id="96:1">བདེ་བ་ལ་འགོད་པར་བཞེད་པའི་ཕྱིར་དེང་གསེར་འོད་དམ་པའི་མདོ་སྡེ་ཤིན་ཏུ་ཟབ་པའི་ཆོས་ [27a.4]ཀྱི་དོན་བསྟན་པ་ལེགས་སོ་ལེགས་སོ་ཞེས་གསུངས་སོ། །</s>
  </p>
  <p id="97">
    <s id="97:1">དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་ཞབས་འབྲིང་བའི་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="98">
    <s id="98:1">དེ་བཞིན་གཤེགས་ [27a.5]པ་བཞི་པོ་དེ་དག་གིས་སེམས་ཅན་ཐམས་ཅད་ལ་ཕན་པ་དང་བདེ་བར་བཞེད་པའི་ཕྱིར་ང་ལ་ཡང་དག་པའི་ཆོས་བསྟན་པར་བསྐུལ་བ་ལེགས་སོ་ལེགས་སོ། །</s>
  </p>
  <p id="99">
    <s id="99:1">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ། ང་ནི་རྟག་པར་བྱ་རྒོད་རི་གནས་ནས། ། </s>
  </p>
  <p id="100">
    <s id="100:1">[27a.6]མདོ་སྡེ་རིན་ཆེན་འདི་ནི་འཆད་པར་མཛད། །</s>
  </p>
  <p id="101">
    <s id="101:1">སེམས་ཅན་ཡོངས་སུ་སྨིན་པར་མཛད་པའི་ཕྱིར། །ཡོངས་སུ་མྱ་ངན་ལས་འདའ་བསྟན་པ་ཡིན། །</s>
  </p>
  <p id="102">
    <s id="102:1">སོ་སོའི་སྐྱེ་བོ་ལོག་ལྟ་བསྐྱེད་ནས་ནི། །ངས་བསྟན་དག་ལ་མངོན་པར་ཡིད་མི་ཆེས། །</s>
  </p>
  <p id="103">
    <s id="103:1">དེ་དག་ཡོངས་སུ་སྨིན་པར་བྱ་བའི་ཕྱིར། ། [27a.7]ཡོངས་སུ་མྱ་ངན་འདའ་བར་བསྟན་པ་ཡིན། །</s>
  </p>
  <p id="104">
    <s id="104:1">དེ་ནས་འཁོར་འདུས་པ་ཆེན་པོ་དེ་ཉིད་དུ་བྲམ་ཟེ་ཀཽཎྜི་ནྱས་ཆོས་ཀྱི་སློབ་དཔོན་གྱིས་ལུང་བསྟན་པ་ཞེས་བྱ་བ་ཞིག་ཡོད་པ་དེ་བྲམ་ཟེའི་འཁོར་བརྒྱ་སྟོང་ཚད་མེད་པ་དག་དང་ལྷན་ཅིག་ཏུ་བཅོམ་ལྡན་འདས་ལ་མཆོད་པ་བྱས་ནས</s>
  </p>
  <p id="105">
    <s id="105:1">བཅོམ་ལྡན་ [27b] [27b.1]འདས་ཀྱིས་ཡོངས་སུ་མྱ་ངན་ལས་འདའ་བར་གཤེགས་པ་བཀས་བཤད་པ་ཐོས་པ་དང་མཆི་མ་བླགས་ཏེ་ངུས་ནས་</s>
  </p>
  <p id="106">
    <s id="106:1">མདུན་དུ་འཕགས་ཏེ་</s>
  </p>
  <p id="107">
    <s id="107:1">བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་</s>
  </p>
  <p id="108">
    <s id="108:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="109">
    <s id="109:1">གལ་ཏེ་དེ་བཞིན་གཤེགས་པ་ཡང་དག་པར་ [27b.2]སེམས་ཅན་རྣམས་ལ་བྱམས་པ་དང་། ཐུགས་རྗེ་ཆེན་པོ་མངའ་བ་སྟེ། </s>
  </p>
  <p id="110">
    <s id="110:1">ཐུགས་བརྩེ་བས་ཕན་འདོགས་ཤིང་བདེ་བ་འཐོབ་པར་མཛད་དེ། </s>
  </p>
  <p id="111">
    <s id="111:1">ཕ་མ་ལྟ་བུར་གྱུར་པས་གཞན་དེ་དང་མཚུངས་པ་མ་མཆིས་པ་དང་། འཇིག་རྟེན་ཐམས་ཅད་ཀྱི་མགོན་དང་སྐྱབས་མཛད་པས་ཟླ་བ་ཡོངས་ [27b.3]སུ་རྒྱས་པ་ལྟར་གསལ་ཞིང་རྣམ་པར་དག་པར་གྱུར་པ་དང་། མཁྱེན་པ་ཆེན་པོས་གསལ་བར་མཛད་པས་གདུགས་དང་པོ་ཤར་བ་ལྟ་བུར་གྱུར་པ་དང་། སེམས་ཅན་རྣམས་ལ་སྙོམས་པར་གཟིགས་པར་མཛད་དེ་སྒྲ་གཅན་ཟིན་ལ་ཅི་ལྟ་བ་བཞིན་དུ་ཐུགས་བརྩེ་བ་ལ་མི་ [27b.4]སྙོམས་པ་མི་མངའ་བ་ཞིག་ལགས་ན་བཅོམ་ལྡན་འདས་ཀྱིས་བདག་ལ་སྨོན་ལམ་གཅིག་གནང་བར་མཛད་དུ་གསོལ། </s>
  </p>
  <p id="112">
    <s id="112:1">དེ་ནས་དེའི་ཚེ་བཅོམ་ལྡན་འདས་ཅང་མི་གསུང་བར་གྱུར་པ་དང་། བཅོམ་ལྡན་འདས་ཀྱིས་བྱིན་གྱིས་བརླབས་ཀྱི་མཐུས་འཁོར་དེ་ཉིད་དུ་ [27b.5]ལིཙྪ་བཱི་གཞོན་ནུ་སེམས་ཅན་ཐམས་ཅད་ཀྱིས་མཐོང་བར་དགའ་བ་ཞེས་བྱ་བ་ཞིག་འདུག་པར་གྱུར་པ་དེས་བྲམ་ཟེ་ཀཽཎྜི་ནྱ་ལ་འདི་སྐད་ཅེས་སྨྲས་སོ། །</s>
  </p>
  <p id="113">
    <s id="113:1">ཀྱེ་བྲམ་ཟེ་ཆེན་པོ་ཁྱོད་དེང་བཅོམ་ལྡན་འདས་ལས་སྨོན་ལམ་ཇི་ལྟ་བུ་ཞིག་ཡོངས་སུ་གཉེར་བར་འདོད་པ་བདག་གིས་ [27b.6]ཁྱོད་ལ་སྦྱིན་པར་བྱའོ། །</s>
  </p>
  <p id="114">
    <s id="114:1">བྲམ་ཟེས་སྨྲས་པ། ཀྱེ་གཞོན་ནུ་བདག་ནི་བླ་ན་མེད་པའི་བཅོམ་ལྡན་འདས་ལ་མཆོད་པ་བྱེད་འདོད་པས། དེང་དེ་བཞིན་གཤེགས་པ་ལས་རིང་བསྲེལ་ཡུངས་འབྲུ་ཙམ་ཞིག་གསོལ་བ་འདེབས་པ་ཡིན་ནོ། །</s>
  </p>
  <p id="115">
    <s id="115:1">དེ་ཅིའི་ཕྱིར་ཞེ་ན། བདག་གིས་སྔོན་རིགས་ཀྱི་བུའམ་ [27b.7]རིགས་ཀྱི་བུ་མོ་གང་ལ་ལ་ཞིག་སངས་རྒྱས་ཀྱི་རིང་བསྲེལ་དུ་ཡུངས་འབྲུ་ཙམ་ཞིག་ཐོབ་ནས་</s>
  </p>
  <p id="116">
    <s id="116:1">གུས་པས་རིམ་གྲོ་དང་མཆོད་པ་བྱས་ན་</s>
  </p>
  <p id="117">
    <s id="117:1">གང་ཟག་དེ་སུམ་ཅུ་རྩ་གསུམ་པའི་ལྷའི་ནང་དུ་སྐྱེས་ནས་</s>
  </p>
  <p id="118">
    <s id="118:1">ལྷའི་དབང་པོ་བརྒྱ་བྱིན་བྱེད་པར་འགྱུར་རོ་ཞེས་ཐོས་པས་སོ། །</s>
  </p>
  <p id="119">
    <s id="119:1">དེ་ [28a] [28a.1]ནས་གཞོན་ནུ་དེས་བྲམ་ཟེ་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="120">
    <s id="120:1">གལ་ཏེ་སུམ་ཅུ་རྩ་གསུམ་གྱི་ལྷར་སྐྱེས་ནས་</s>
  </p>
  <p id="121">
    <s id="121:1">རྣམ་པར་སྨིན་པ་མཆོག་ལ་ལོངས་སྤྱོད་པར་འདོད་ན་</s>
  </p>
  <p id="122">
    <s id="122:1">སེམས་རྩེ་གཅིག་ཏུ་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་མཉན་པར་བྱ་སྟེ</s>
  </p>
  <p id="123">
    <s id="123:1">[28a.2]མདོ་སྡེ་འདི་ནི་མདོ་སྡེ་ཐམས་ཅད་ཀྱི་ནང་ན་མཆོག་ཏུ་ཁྱད་པར་དུ་འཕགས་པ་ཡིན་པས་ཤེས་པར་དཀའ་ཞིང་འཇུག་པར་དཀའ་བས་ཉན་ཐོས་དང་རང་སངས་རྒྱས་ཀྱིས་ཀྱང་ཁོང་དུ་ཆུད་པར་མི་ནུས་སོ། །</s>
  </p>
  <p id="124">
    <s id="124:1">མདོ་སྡེ་འདི་ནི་བསོད་ནམས་ཀྱི་འབྲས་བུ་རྣམ་པར་སྨིན་པ་ཚད་མེད་པ་བསྐྱེད་ [28a.3]པ་ནས་བླ་ན་མེད་པའི་བྱང་ཆུབ་ཀྱི་བར་དུ་ཡང་མངོན་པར་འགྲུབ་པར་བྱེད་དེ། </s>
  </p>
  <p id="125">
    <s id="125:1">དེང་བདག་གིས་ཁྱོད་ལ་དོན་གྱི་དངོས་པོ་མདོ་ཙམ་ཞིག་བསྟན་པ་ཡིན་ནོ། །</s>
  </p>
  <p id="126">
    <s id="126:1">བྲམ་ཟེས་སྨྲས་པ། གཞོན་ནུ་ལེགས་སོ། །</s>
  </p>
  <p id="127">
    <s id="127:1">གསེར་འོད་དམ་པ་མདོ་སྡེའི་རྒྱལ་པོ་འདི་ནི་ཤིན་ཏུ་ཟབ་ཅིང་མཆོག་ཏུ་གྱུར་པས་ཤེས་ [28a.4]པར་ཡང་དཀའ་ལ་འཇུག་པར་ཡང་དཀའ་བས་ཉན་ཐོས་དང་རང་སངས་རྒྱས་ཀྱིས་ཀྱང་ཁོང་དུ་ཆུད་པར་མི་འགྱུར་ན་</s>
  </p>
  <p id="128">
    <s id="128:1">བདག་ཅག་མཐའ་འཁོབ་ཀྱི་མི་དམངས་རིགས་ཤེས་པ་ཤིན་ཏུ་ཕྲ་ཞིང་ཆུང་བས་རིག་པར་མི་འགྱུར་བ་ལྟ་ཅི་སྨོས་ཏེ</s>
  </p>
  <p id="129">
    <s id="129:1">དེའི་ཕྱིར་དེང་བདག་གིས་བཅོམ་ལྡན་འདས་ [28a.5]ཀྱི་རིང་བསྲེལ་ཡུངས་འབྲུ་ཙམ་ཡོངས་སུ་གཉེར་བ་ཡིན་ཏེ། </s>
  </p>
  <p id="130">
    <s id="130:1">རང་གི་གནས་སུ་ཁྱེར་ནས་</s>
  </p>
  <p id="131">
    <s id="131:1">རིན་པོ་ཆེའི་ཟ་མ་ཏོག་གི་ནང་དུ་བཅུག་སྟེ་</s>
  </p>
  <p id="132">
    <s id="132:1">གུས་པས་མཆོད་པ་དང་རིམ་གྲོ་བྱས་ན་</s>
  </p>
  <p id="133">
    <s id="133:1">ཚེ་འདས་པའི་འོག་ཏུ་བརྒྱ་བྱིན་ལྷའི་དབང་པོ་བྱས་ནས་</s>
  </p>
  <p id="134">
    <s id="134:1">རྟག་པར་བདེ་བ་མྱོང་བར་འགྱུར་ན་</s>
  </p>
  <p id="135">
    <s id="135:1">ཁྱོད་ཀྱིས་དེང་ཅིའི་ [28a.6]ཕྱིར་བདག་གི་ཆེད་དུ་རིག་པ་དང་ཞབས་སུ་ལྡན་པ་ལ་སྨོན་ལམ་འདི་ཅི་གསོལ་བ་འདེབས་པར་མི་བྱེད། </s>
  </p>
  <p id="136">
    <s id="136:1">དེ་སྐད་ཅེས་སྨྲས་པ་དང་། དེའི་ཚེ་གཞོན་ནུ་དེས་བྲམ་ཟེ་དེ་ལ་ཚིགས་སུ་བཅད་དེ་འདི་སྐད་ཅེས་སྨྲས་སོ། །</s>
  </p>
  <p id="137">
    <s id="137:1">གང་གཱའི་འབའ་ཆུ་དྲག་པོ་ལས། །པདྨ་དཀར་པོ་སྐྱེ་འགྱུར་ཞིང་། ། [28a.7]འཇོལ་མོ་དུང་ལྟར་གྱུར་པ་དང་། །བྱ་རོག་དམར་པོར་འགྱུར་བའམ། །གལ་ཏེ་འཛམ་བུའི་ལྗོན་ཤིང་ལས། །ཏ་ལའི་འབྲས་བུ་ཆགས་པ་དང་། །ཁརྫུ་ར་ཡི་ཡལ་ག་ལས། །ཨ་མྲའི་ལོ་མ་སྐྱེ་འགྱུར་བ། །ཡ་མཚན་དངོས་པོ་འདི་དག་ནི། །ཕན་ཚུན་རུང་པར་འགྱུར་སྲིད་ [28b] [28b.1]ཀྱི། །བཅོམ་ལྡན་འདས་ཀྱི་རིང་བསྲེལ་ནི། །མཐར་ནི་ནམས་ཀྱང་དམིགས་མི་འགྱུར། །</s>
  </p>
  <p id="138">
    <s id="138:1">གལ་ཏེ་རུ་སྦལ་སྤུ་ལས་ནི། །གོས་མཆོག་དམ་པ་རབ་བཏགས་ནས། །</s>
  </p>
  <p id="139">
    <s id="139:1">གྲང་ཚེ་བགོ་བར་རུང་འགྱུར་ན། །</s>
  </p>
  <p id="140">
    <s id="140:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="141">
    <s id="141:1">གལ་ཏེ་སྦྲང་བུའི་རྐང་པ་ལས། །ཁང་ [28b.2]པ་རྩེག་མ་བྱས་འགྱུར་ཏེ། །</s>
  </p>
  <p id="142">
    <s id="142:1">རབ་བརྟན་མི་གཡོ་གྱུར་པ་ན། །</s>
  </p>
  <p id="143">
    <s id="143:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="144">
    <s id="144:1">གལ་ཏེ་ཆུ་ཡི་ཛ་ལུ་ཀ། །ཁ་ནས་སོ་དཀར་སྐྱེས་གྱུར་ནས། །</s>
  </p>
  <p id="145">
    <s id="145:1">རིང་ཆེ་མཚོན་ལྟར་རྣོ་གྱུར་ན། །</s>
  </p>
  <p id="146">
    <s id="146:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="147">
    <s id="147:1">གལ་ཏེ་རི་བོང་རྭ་ཐོགས་ནས། ། </s>
  </p>
  <p id="148">
    <s id="148:1">[28b.3]ཐེམ་སྐས་རབ་གཙང་མངོན་བསྒྲུབས་ཏེ། །</s>
  </p>
  <p id="149">
    <s id="149:1">མཐོ་རིས་གནས་སུ་འཛེག་རུང་ན། །</s>
  </p>
  <p id="150">
    <s id="150:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="151">
    <s id="151:1">བྱི་བས་ཐེམ་སྐས་དེ་འཛེགས་ཏེ། །</s>
  </p>
  <p id="152">
    <s id="152:1">ལྷ་མ་ཡིན་ལ་བསྡོ་བ་དང་། །ནམ་མཁའི་ཟླ་བ་སྒྲིབ་ནུས་ན། །</s>
  </p>
  <p id="153">
    <s id="153:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="154">
    <s id="154:1">གལ་ཏེ་ [28b.4]སྦྲང་བུ་ར་རོ་ནས། །</s>
  </p>
  <p id="155">
    <s id="155:1">གྲོང་ཁྱེར་ཀུན་ཏུ་རབ་རྒྱུ་ཞིང་། །ཁང་ཁྱིམ་རྒྱ་ཆེར་བྱས་གྱུར་ན། །</s>
  </p>
  <p id="156">
    <s id="156:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="157">
    <s id="157:1">གལ་ཏེ་བོང་བུའི་མཆུ་ཡི་མདོག །བིམ་པའི་འབྲས་ལྟར་དམར་འགྱུར་ཞིང་། །གླུ་གར་ལ་ནི་མཁས་གྱུར་ན། །</s>
  </p>
  <p id="158">
    <s id="158:1">བཅོམ་ལྡན་རིང་བསྲེལ་ [28b.5]བཙལ་བར་བྱ། །</s>
  </p>
  <p id="159">
    <s id="159:1">གལ་ཏེ་བྱ་རོག་འུག་པ་གཉིས། །གནས་གཅིག་ལྷན་ཅིག་རབ་བརྩེ་ཞིང་། །དེ་དག་ཕན་ཚུན་མཛའ་འགྱུར་ན། །</s>
  </p>
  <p id="160">
    <s id="160:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="161">
    <s id="161:1">གལ་ཏེ་པ་ལའི་འདབ་མ་ལས། །གདུགས་དང་བླ་རེ་མངོན་བསྒྲུབས་ཏེ། །</s>
  </p>
  <p id="162">
    <s id="162:1">ཆར་ཆེན་སྐྱབས་ [28b.6]ནི་བྱས་གྱུར་ན། །</s>
  </p>
  <p id="163">
    <s id="163:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="164">
    <s id="164:1">གལ་ཏེ་གྲུ་ཆེན་ཐམས་ཅད་ལས། །ནོར་དང་རིན་ཆེན་རབ་བཀང་སྟེ། །</s>
  </p>
  <p id="165">
    <s id="165:1">ཐང་བུ་སྐམ་ལ་འགྲོ་ནུས་ན། །</s>
  </p>
  <p id="166">
    <s id="166:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="167">
    <s id="167:1">གལ་ཏེ་སྦྲང་བུ་ལྕགས་ཕྱེ་མཆུས། །སྤོས་ཀྱི་རི་བོ་ཁྱེར་ནས་ནི། །དགའ་ [28b.7]མགུར་འཕུར་ཞིང་འགྲོ་གྱུར་ན། །</s>
  </p>
  <p id="168">
    <s id="168:1">བཅོམ་ལྡན་རིང་བསྲེལ་བཙལ་བར་བྱ། །</s>
  </p>
  <p id="169">
    <s id="169:1">དེ་ནས་དེའི་ཚེ་བྲམ་ཟེ་ཆོས་ཀྱི་སློབ་དཔོན་གྱིས་ལུང་བསྟན་པས་ཚིགས་སུ་བཅད་པ་འདི་དག་ཐོས་ནས་</s>
  </p>
  <p id="170">
    <s id="170:1">གཞོན་ནུ་སེམས་ཅན་ཐམས་ཅད་ཀྱིས་མཐོང་བར་དགའ་བ་ལ་ཚིགས་སུ་བཅད་དེ་</s>
  </p>
  <p id="171">
    <s id="171:1">སྨྲས་པ། ལེགས་ [29a] [29a.1]སོ་གཞོན་ནུ་ཆེན་པོ་ཁྱོད། །འཁོར་འདི་ཀུན་གྱི་བཀྲ་ཤིས་ཡིན། །</s>
  </p>
  <p id="172">
    <s id="172:1">ཐབས་ལ་མཁས་པའི་སེམས་ཀྱིས་ནི། །བླ་མེད་སངས་རྒྱས་ལུང་བསྟན་ཐོབ། །</s>
  </p>
  <p id="173">
    <s id="173:1">དེ་བཞིན་གཤེགས་པ་གཟིགས་ཆེན་གྱིས། །འཇིག་རྟེན་དག་ནི་སྐྱོབ་མཛད་པས། །ཁྱོད་ཀྱིས་རྩེ་གཅིག་ཉོན་ཅིག་ [29a.2]དང་། །དེང་བདག་རིམ་བཞིན་བཤད་པར་བྱ། །</s>
  </p>
  <p id="174">
    <s id="174:1">སངས་རྒྱས་སྤྱོད་ཡུལ་བསམ་དཀའ་བས། །འཇིག་རྟེན་དག་ན་མཚུངས་པ་མེད། །</s>
  </p>
  <p id="175">
    <s id="175:1">ཆོས་སྐུ་ངོ་བོ་རྟག་བཞུགས་པས། །རྣལ་འབྱོར་སྒོམ་ལ་ཁྱད་པར་མེད། །</s>
  </p>
  <p id="176">
    <s id="176:1">སངས་རྒྱས་སྐུ་ཀུན་མཚུངས་པས་ན། །</s>
  </p>
  <p id="177">
    <s id="177:1">ཆོས་གསུངས་པ་ [29a.3]ཡང་དེ་བཞིན་ཏེ། །</s>
  </p>
  <p id="178">
    <s id="178:1">སངས་རྒྱས་རྣམས་ལ་མཛད་མི་མངའ། །</s>
  </p>
  <p id="179">
    <s id="179:1">གཟོད་མ་ཉིད་ནས་སྐྱེ་བ་མེད། །</s>
  </p>
  <p id="180">
    <s id="180:1">བཅོམ་ལྡན་རྡོ་རྗེའི་སྐུ་ཡིན་ཡང་། །ཐབས་ཀྱིས་སྤྲུལ་པའི་སྐུ་སྟོན་པས། །དེ་ཕྱིར་བཅོམ་ལྡན་རིང་བསྲེལ་ནི། །ཡུངས་འབྲུ་ཙམ་ཡང་ཡོད་པ་མིན། །</s>
  </p>
  <p id="181">
    <s id="181:1">བཅོམ་ལྡན་ཤ་ [29a.4]ཁྲག་སྐུ་མིན་ན། །</s>
  </p>
  <p id="182">
    <s id="182:1">ཇི་ལྟར་རིང་བསྲེལ་ཡོད་པར་འགྱུར། །</s>
  </p>
  <p id="183">
    <s id="183:1">སེམས་ཅན་རྣམས་ལ་ཕན་གདགས་ཕྱིར། །ཐབས་ཀྱིས་སྐུ་གདུང་གཞག་པ་ཡིན། །</s>
  </p>
  <p id="184">
    <s id="184:1">ཆོས་སྐུ་ཡང་དག་སངས་རྒྱས་པས། །ཆོས་དབྱིངས་དེ་བཞིན་གཤེགས་པ་ཡིན། །</s>
  </p>
  <p id="185">
    <s id="185:1">ཡང་ [29a.5]དག་སྐུ་ནི་འདི་ཡིན་པས། །དེ་འདྲའི་ཆོས་ནི་གསུངས་པར་མཛད། །</s>
  </p>
  <p id="186">
    <s id="186:1">དེ་ནས་འཁོར་འདུས་པ་དེ་ཉིད་དུ་ལྷའི་བུ་སུམ་ཁྲི་ཉིས་སྟོང་གིས་དེ་བཞིན་གཤེགས་པའི་སྐུ་ཚེའི་ཚད་ཤིན་ཏུ་རིང་བར་བསྟན་པ་ཐོས་ནས་</s>
  </p>
  <p id="187">
    <s id="187:1">ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ [29a.6]ནས་ངོ་མཚར་རྨད་དུ་བྱུང་བའི་དགའ་བ་དང་། མགུ་བ་དང་། རངས་པ་ཐོབ་པས་ཐམས་ཅད་མགྲིན་གཅིག་ཏུ་ཚིགས་སུ་བཅད་དེ་</s>
  </p>
  <p id="188">
    <s id="188:1">སྨྲས་པ། སངས་རྒྱས་མྱ་ངན་མི་འདའ་སྟེ། །</s>
  </p>
  <p id="189">
    <s id="189:1">ཡང་དག་ཆོས་ཀྱང་ནུབ་མི་འགྱུར། །</s>
  </p>
  <p id="190">
    <s id="190:1">སེམས་ཅན་རྣམས་ལ་ཕན་གདགས་ཕྱིར། །མྱ་ངན་འདའ་བར་ [29a.7]བསྟན་པ་ཡིན། །</s>
  </p>
  <p id="191">
    <s id="191:1">བཅོམ་ལྡན་བསམ་གྱིས་མི་ཁྱབ་ཅིང་། །སྐུ་མཆོག་ཐ་དད་མཚན་མེད་ཀྱང་། །སེམས་ཅན་རྣམས་ལ་ཕན་གདགས་ཕྱིར། །བཀོད་པ་སྣ་ཚོགས་སྟོན་པར་མཛད། །</s>
  </p>
  <p id="192">
    <s id="192:1">དེ་ནས་བྱང་ཆུབ་སེམས་དཔའ་མཛེས་པའི་ཏོག་གིས་བཅོམ་ལྡན་འདས་ཀྱི་སྤྱན་སྔར་དེ་བཞིན་ [29b] [29b.1]གཤེགས་པ་བཞི་དང་། སྐྱེས་བུ་ཆེན་པོ་དེ་གཉིས་དང་། ལྷའི་བུ་རྣམས་ལས་དེ་བཞིན་གཤེགས་པ་ཤཱཀྱ་ཐུབ་པའི་སྐུ་ཚེའི་ཚད་བསྟན་པ་མངོན་སུམ་དུ་ཐོས་པས་ཡང་འདུག་པའི་སྟན་ལས་ལངས་ཏེ་</s>
  </p>
  <p id="193">
    <s id="193:1">ཐལ་མོ་སྦྱར་ནས་</s>
  </p>
  <p id="194">
    <s id="194:1">གུས་པས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="195">
    <s id="195:1">བཅོམ་ [29b.2]ལྡན་འདས་གལ་ཏེ་</s>
  </p>
  <p id="196">
    <s id="196:1">ཡང་དག་པར་འདི་ལྟར་དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་མི་འདའ་ཞིང་རིང་བསྲེལ་ཡང་མི་མངའ་བ་ཞིག་ལགས་ན་ཅིའི་སླད་དུ་མདོ་སྡེ་ལས་ཡོངས་སུ་མྱ་ངན་ལས་འདའ་བ་དང་། སངས་རྒྱས་ལ་རིང་བསྲེལ་མངའ་བར་གསུངས་ཤིང་། ལྷ་ [29b.3]དང་མི་རྣམས་ཀྱིས་རིམ་གྲོ་དང་། བཀུར་སྟི་དང་། མཆོད་པ་བགྱིད་པར་འགྱུར་བའི་ཆེད་དུ་འདས་པའི་སངས་རྒྱས་རྣམས་ཀྱིས་ཀྱང་སྐུ་གདུང་མངའ་བར་བསྟན་ཅིང་འཇིག་རྟེན་ན་བཞུགས་པས་ལྷ་དང་མི་རྣམས་ཀྱིས་མཆོད་ཅིང་རིམ་གྲོ་བགྱིས་ན་</s>
  </p>
  <p id="197">
    <s id="197:1">བསོད་ནམས་དཔག་ཏུ་མ་ [29b.4]མཆིས་པ་ཐོབ་པར་འགྱུར་རོ། །ཞེས་གསུངས་ལ། དེང་ནི་མ་མཆིས་སོ་ཞེས་གསུངས་པས་ཐེ་ཙོམ་དང་སོམ་ཉི་འཚལ་བར་གྱུར་ན</s>
  </p>
  <p id="198">
    <s id="198:1">བཅོམ་ལྡན་འདས་བདག་ཅག་ལ་ཐུགས་བརྩེ་བར་དགོངས་ཏེ་རྒྱ་ཆེར་རྣམ་པར་དབྱེ་བར་གསོལ། </s>
  </p>
  <p id="199">
    <s id="199:1">དེ་ནས་བཅོམ་ལྡན་འདས་ཀྱིས་བྱང་ཆུབ་ [29b.5]སེམས་དཔའ་མཛེས་པའི་ཏོག་དང་། འཁོར་མང་པོ་རྣམས་ལ་བཀའ་སྩལ་པ། ཁྱོད་ཀྱིས་འདི་ལྟར་ཤེས་པར་བྱ་སྟེ། </s>
  </p>
  <p id="200">
    <s id="200:1">ཡོངས་སུ་མྱ་ངན་ལས་འདའ་ཞིང་རིང་བསྲེལ་ཡོད་དོ། །</s>
  </p>
  <p id="201">
    <s id="201:1">ཞེས་གསུངས་པ་ནི་དགོངས་པའི་དབང་གིས་གསུངས་པ་ཡིན་པས་འདི་ལྟར་དེའི་དོན་གང་ཡིན་ [29b.6]པ་སེམས་རྩེ་གཅིག་ཏུ་ཉོན་ཅིག །</s>
  </p>
  <p id="202">
    <s id="202:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་འདི་ལྟར་ཆོས་རྣམ་པ་བཅུས་དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་ཀྱི། དེ་ཁོ་ན་ཉིད་ཀྱི་དོན་གྱི་ཚུལ་གྱིས་མཐར་ཕྱིན་པའི་མྱ་ངན་ལས་འདས་པ་ [29b.7]ཆེན་པོ་ཡོད་པར་གསུངས་པ་གང་ཡིན་པ་ཤེས་པར་འགྱུར་བར་རིག་པར་བྱའོ། །</s>
  </p>
  <p id="203">
    <s id="203:1">བཅུ་གང་ཞེ་ན། དང་པོ་ནི་དེ་བཞིན་གཤེགས་པ་རྣམས་ཉོན་མོངས་པའི་སྒྲིབ་པ་དང་ཤེས་བྱའི་སྒྲིབ་པ་མ་ལུས་པར་སྤངས་ཤིང་ཟད་པར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། ། </s>
  </p>
  <p id="204">
    <s id="204:1">[30a] [30a.1]གཉིས་པ་ནི་དེ་བཞིན་གཤེགས་པ་རྣམས་སེམས་ཅན་ངོ་བོ་ཉིད་མེད་པ་དང་ཆོས་ངོ་བོ་ཉིད་མེད་པར་ལེགས་པར་ཐུགས་སུ་ཆུད་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="205">
    <s id="205:1">གསུམ་པ་ནི་ལུས་ཀྱི་གནས་དང་ཆོས་ཀྱི་གནས་ཡོངས་སུ་གྱུར་པའི་ཕྱིར་ཡོངས་སུ་ [30a.2]མྱ་ངན་ལས་འདས་པ་ཞེས་བྱའོ། །</s>
  </p>
  <p id="206">
    <s id="206:1">བཞི་པ་ནི་སེམས་ཅན་རྣམས་ལ་དོན་མཛད་པའི་རྒྱུ་དང་རྐྱེན་རང་གི་ངང་གིས་ཉེ་བར་ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="207">
    <s id="207:1">ལྔ་པ་ནི་དེ་ཁོ་ན་ཉིད་ཀྱི་མཚན་ཉིད་ཐ་དད་པ་མེད་པ་མཉམ་པ་ཉིད་ཀྱིས་ཆོས་ཀྱི་སྐུ་མངོན་སུམ་དུ་བརྙེས་ [30a.3]པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="208">
    <s id="208:1">དྲུག་པ་ནི་འཁོར་བ་དང་མྱ་ངན་ལས་འདས་པ་ལ་ངོ་བོ་ཉིད་གཉིས་སུ་མེད་པར་ཐུགས་སུ་ཆུད་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="209">
    <s id="209:1">བདུན་པ་ནི་ཆོས་ཐམས་ཅད་ཀྱི་རྩ་བ་ཐུགས་སུ་ཆུད་ནས། </s>
  </p>
  <p id="210">
    <s id="210:1">[30a.4]རྣམ་པར་དག་པ་མངོན་སུམ་དུ་གྱུར་པའི་ཕྱིར། ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="211">
    <s id="211:1">བརྒྱད་པ་ནི་ཆོས་ཐམས་ཅད་ལ་སྐྱེ་བ་མེད་ཅིང་འགག་པ་མེད་པར་རྣལ་འབྱོར་ལེགས་པར་བསྒོམས་པའི་ཕྱིར། ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="212">
    <s id="212:1">དགུ་པ་ནི་དེ་བཞིན་ཉིད་དང་ [30a.5]ཆོས་ཀྱི་དབྱིངས་དང་། ཡང་དག་པའི་མཐའ་མཉམ་པ་ཉིད་ཀྱིས་ཡང་དག་པའི་ཡེ་ཤེས་བརྙེས་པའི་ཕྱིར། ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="213">
    <s id="213:1">བཅུ་པ་ནི་ཆོས་རྣམས་ཀྱི་ངོ་བོ་ཉིད་དང་མྱ་ངན་ལས་འདས་པའི་ངོ་བོ་ཉིད་ལ་བྱེ་བྲག་མེད་པ་བརྙེས་པའི་ཕྱིར། ཡོངས་སུ་ [30a.6]མྱ་ངན་ལས་འདས་པ་ཞེས་བྱ་སྟེ</s>
  </p>
  <p id="214">
    <s id="214:1">རིགས་ཀྱི་བུ་འདི་དག་ནི་ཡོངས་སུ་མྱ་ངན་ལས་འདས་པ་ཡོད་པར་བསྟན་པའི་ཆོས་རྣམ་པ་བཅུ་ཞེས་བྱའོ། །</s>
  </p>
  <p id="215">
    <s id="215:1">གཞན་ཡང་རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་འདི་ལྟར་ཆོས་རྣམ་པ་བཅུས་དེ་བཞིན་ [30a.7]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་དེ་ཁོ་ན་ཉིད་ཀྱི་དོན་གྱི་ཚུལ་གྱིས་མཐར་ཕྱིན་པའི་ཡོངས་སུ་མྱ་ངན་ལས་འདས་པ་ཆེན་པོ་ཡོད་པར་གསུངས་པ་གང་ཡིན་པ་ཤེས་པར་འགྱུར་བར་རིག་པར་བྱའོ། །</s>
  </p>
  <p id="216">
    <s id="216:1">བཅུ་གང་ཞེ་ན། དང་པོ་ནི་ཉོན་མོངས་པ་ཐམས་ [30b] [30b.1]ཅད་ནི་འདོད་པས་གཞི་བྱས་པ་ཡིན་པས་འདོད་པ་ལས་སྐྱེས་པ་ཡིན་ལ་སངས་རྒྱས་བཅོམ་ལྡན་འདས་རྣམས་ནི་འདོད་པ་ཡོངས་སུ་བཅད་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="217">
    <s id="217:1">གཉིས་པ་ནི་དེ་བཞིན་གཤེགས་པ་རྣམས་ཉོན་མོངས་པའི་འདོད་པ་རྣམས་ཡོངས་སུ་ [30b.2]བཅད་པས་ཆོས་འགའ་ཡང་ལེན་པར་མི་མཛད་ལ། ལེན་པར་མི་མཛད་པའི་ཕྱིར་གཤེགས་པ་ཡང་མི་མངའ་བྱོན་པ་ཡང་མི་མངའ་ཞིང་ལེན་པ་མི་མངའ་བའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="218">
    <s id="218:1">གསུམ་པ་ནི་འདི་ལྟར་དེ་བཞིན་གཤེགས་པ་ལ་གཤེགས་པ་དང་ [30b.3]བྱོན་པ་མི་མངའ་ཞིང་ལེན་པ་མི་མངའ་བ་གང་ཡིན་པ་དེ་ནི་ཆོས་ཀྱི་སྐུ་སྐྱེ་བ་མེད་ཅིང་འགག་པ་མེད་པ་ཡིན་པས་སྐྱེ་བ་དང་འགག་པ་མེད་པར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="219">
    <s id="219:1">བཞི་པ་ནི་སྐྱེ་བ་དང་འགག་པ་མེད་པ་གང་ཡིན་པ་དེ་ནི་ཚིག་གིས་བརྗོད་པར་བྱ་བ་མ་ཡིན་ཏེ། </s>
  </p>
  <p id="220">
    <s id="220:1">[30b.4]ཚིག་གི་ལམ་ཡོངས་སུ་ཆད་པར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="221">
    <s id="221:1">ལྔ་པ་ནི་བདག་དང་གང་ཟག་མེད་ཀྱི་ཆོས་ཙམ་འབའ་ཞིག་སྐྱེ་འགག་ཏུ་གྱུར་པའི་གནས་སུ་གྱུར་པ་བརྙེས་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="222">
    <s id="222:1">དྲུག་པ་ནི་ཉོན་མོངས་པ་དང་། ཉེ་ [30b.5]བའི་ཉོན་མོངས་པ་གང་ཡིན་པ་དེ་དག་ཐམས་ཅད་ནི་བློ་བུར་གྱི་རྡུལ་ཡིན་ལ་ཆོས་ཉིད་གང་ཡིན་པ་དེ་ནི་བདག་པོ་ཡིན་ཏེ། </s>
  </p>
  <p id="223">
    <s id="223:1">འགྲོ་བ་མེད་ཅིང་འོང་བ་མེད་པར་སངས་རྒྱས་རྣམས་ཀྱིས་ཐུགས་སུ་ཆུད་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="224">
    <s id="224:1">བདུན་པ་ནི་དེ་བཞིན་ཉིད་གང་ཡིན་པ་ [30b.6]དེ་ནི་ཡང་དག་པ་ཡིན་ལ་གཞན་ཐམས་ཅད་ནི་ཡང་དག་པ་མ་ཡིན་པ་ཡིན་པས་ཡང་དག་པའི་ངོ་བོ་ཉིད་གང་ཡིན་པ་དེ་ནི་དེ་བཞིན་ཉིད་ཡིན་ལ། དེ་བཞིན་ཉིད་ཀྱི་ངོ་བོ་ཉིད་གང་ཡིན་པ་དེ་ནི་དེ་བཞིན་གཤེགས་པ་ཡིན་པས་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="225">
    <s id="225:1">བརྒྱད་པ་ནི་ཡང་དག་ [30b.7]པའི་མཐའི་ངོ་བོ་ཉིད་གང་ཡིན་པ་དེ་ལ་ནི་སྤྲོས་པ་མེད་དེ། </s>
  </p>
  <p id="226">
    <s id="226:1">དེ་བཞིན་གཤེགས་པ་ཉག་གཅིག་གིས་ཡང་དག་པའི་མཐའི་ཆོས་མངོན་སུམ་དུ་གྱུར་ནས། </s>
  </p>
  <p id="227">
    <s id="227:1">སྤྲོས་པ་གཏན་དུ་བཅད་པས་ན། </s>
  </p>
  <p id="228">
    <s id="228:1">ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="229">
    <s id="229:1">དགུ་པ་ནི་སྐྱེ་བ་མེད་པ་གང་ཡིན་ [31a] [31a.1]པ་དེ་ནི་ཡང་དག་པ་ཡིན་ལ། སྐྱེ་བ་གང་ཡིན་པ་དེ་ནི་མི་བདེན་པ་ཡིན་པས་བྱིས་པ་བླུན་པོ་རྣམས་འཁོར་བར་བྱིང་ཞིང་འདོད་པས་ཁྱེར་བ་ཡིན་ན</s>
  </p>
  <p id="230">
    <s id="230:1">དེ་བཞིན་གཤེགས་པའི་སྐུ་ལ་ནི་ཡང་དག་པར་མི་བདེན་པ་མི་མངའ་བས་ཡོངས་སུ་མྱ་ངན་ལས་འདས་པ་ཞེས་བྱའོ། ། </s>
  </p>
  <p id="231">
    <s id="231:1">[31a.2]བཅུ་པ་ནི་ཡང་དག་པའི་ཆོས་མ་ཡིན་པ་གང་ཡིན་པ་དེ་ནི་རྐྱེན་ལས་བྱུང་བ་ཡིན་ལ་ཡང་དག་པའི་ཆོས་གང་ཡིན་པ་དེ་ནི་རྐྱེན་ལས་བྱུང་བ་མ་ཡིན་ཏེ། </s>
  </p>
  <p id="232">
    <s id="232:1">དེ་བཞིན་གཤེགས་པའི་ཆོས་ཀྱི་སྐུའི་ངོ་བོ་ཉིད་དང་ཡིན་པ་དེ་ནི་ཡང་དག་པ་ཡིན་པས་ཡོངས་སུ་མྱ་ངན་ལས་འདས་པ་ཞེས་བྱ་སྟེ། </s>
  </p>
  <p id="233">
    <s id="233:1">རིགས་ [31a.3]ཀྱི་བུ་འདི་དག་ནི་ཡོངས་སུ་མྱ་ངན་ལས་འདས་པ་ཡོད་པར་བསྟན་པའི་ཆོས་རྣམས་པ་བཅུ་ཞེས་བྱའོ། །</s>
  </p>
  <p id="234">
    <s id="234:1">གཞན་ཡང་རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་འདི་ལྟར་ཡང་ཆོས་རྣམ་པ་བཅུས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་ [31a.4]པའི་སངས་རྒྱས་ཀྱི་དེ་ཁོ་ན་ཉིད་ཀྱི་དོན་གྱི་ཚུལ་གྱིས་མཐར་ཕྱིན་པའི་མྱ་ངན་ལས་འདས་པ་ཆེན་པོ་ཡོད་པར་གསུངས་པ་གང་ཡིན་པ་ཤེས་པར་འགྱུར་བར་རིག་པར་བྱའོ། །</s>
  </p>
  <p id="235">
    <s id="235:1">བཅུ་གང་ཞེ་ན། དང་པོ་ནི་དེ་བཞིན་གཤེགས་པས་སྦྱིན་པ་དང་སྦྱིན་པའི་འབྲས་བུ་ལ་བདག་དང་བདག་གི་བ་ [31a.5]མེད་པར་ལེགས་པར་ཐུགས་སུ་ཆུད་པས་སྦྱིན་པ་དང་སྦྱིན་པའི་འབྲས་བུ་དེ་ལ་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="236">
    <s id="236:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="237">
    <s id="237:1">གཉིས་པ་ནི་དེ་བཞིན་གཤེགས་པས་ཚུལ་ཁྲིམས་དང་ཚུལ་ཁྲིམས་ཀྱི་འབྲས་བུ་ལ་བདག་དང་ [31a.6]བདག་གི་བ་མེད་པར་ལེགས་པར་ཐུགས་སུ་ཆུད་པས་ཚུལ་ཁྲིམས་དང་ཚུལ་ཁྲིམས་ཀྱི་འབྲས་བུ་དེ་ལ་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="238">
    <s id="238:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="239">
    <s id="239:1">གསུམ་པ་ནི་དེ་བཞིན་གཤེགས་པས་བཟོད་པ་དང་བཟོད་པའི་འབྲས་བུ་ [31a.7]ལ་བདག་དང་བདག་གི་བ་མེད་པར་ལེགས་པར་ཐུགས་སུ་ཆུད་པས་བཟོད་པ་དང་བཟོད་པའི་འབྲས་བུ་དེ་ལ། །ལོག་པར་རྟོག་པར་གཏན་དུ་བསལ་ནས་</s>
  </p>
  <p id="240">
    <s id="240:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="241">
    <s id="241:1">བཞི་པ་ནི་དེ་བཞིན་གཤེགས་པས་བརྩོན་འགྲུས་དང་། བརྩོན་ [31b] [31b.1]འགྲུས་ཀྱི་འབྲས་བུ་ལ་བདག་དང་། བདག་གི་བ་མེད་པར་ལེགས་པར་ཐུགས་སུ་ཆུད་པས་བརྩོན་འགྲུས་དང་བརྩོན་འགྲུས་ཀྱི་འབྲས་བུ་དེ་ལ་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="242">
    <s id="242:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="243">
    <s id="243:1">ལྔ་པ་ནི་དེ་བཞིན་གཤེགས་ [31b.2]པས་བསམ་གཏན་དང་བསམ་གཏན་གྱི་འབྲས་བུ་ལ་བདག་དང་བདག་གི་བ་མེད་པར་ལེགས་པར་ཐུགས་སུ་ཆུད་པས་བསམ་གཏན་དང་བསམ་གཏན་གྱི་འབྲས་བུ་དེ་ལ་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="244">
    <s id="244:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། ། </s>
  </p>
  <p id="245">
    <s id="245:1">[31b.3]དྲུག་པ་ནི་དེ་བཞིན་གཤེགས་པས་ཤེས་རབ་དང་ཤེས་རབ་ཀྱི་འབྲས་བུ་ལ་བདག་དང་བདག་གི་བ་མེད་པར་ལེགས་པར་ཐུགས་སུ་ཆུད་པས་ཤེས་རབ་དང་ཤེས་རབ་ཀྱི་འབྲས་བུ་དེ་ལ་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="246">
    <s id="246:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་ [31b.4]བྱའོ། །</s>
  </p>
  <p id="247">
    <s id="247:1">བདུན་པ་ནི་དེ་བཞིན་གཤེགས་པས་སེམས་ཅན་དང་སེམས་ཅན་མ་ཡིན་པ་ཐམས་ཅད་དང་ཆོས་ཐམས་ཅད་ལ་ངོ་བོ་ཉིད་མེད་པར་ལེགས་པར་ཐུགས་སུ་ཆུད་པས་ལོག་པར་རྟོག་པ་གཏན་དུ་བསལ་ནས་</s>
  </p>
  <p id="248">
    <s id="248:1">ཞི་བར་གྱུར་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། ། </s>
  </p>
  <p id="249">
    <s id="249:1">[31b.5]བརྒྱད་པ་ནི་གང་གིས་བདག་ཉིད་ལ་སྲེད་ཅིང་མངོན་པར་ཞེན་པ་དེས་ནི་ཡོངས་སུ་ཚོལ་བར་བྱེད་པ་ལ་ཡོངས་སུ་ཚོལ་བའི་ཕྱིར་ནི་སྡུག་བསྔལ་མང་པོ་མྱོང་པར་འགྱུར་བ་ཡིན་ན</s>
  </p>
  <p id="250">
    <s id="250:1">དེ་བཞིན་གཤེགས་པ་རྣམས་ནི་བདག་ཉིད་ལ་སྲེད་པ་སྤངས་པའི་ཕྱིར་ཡོངས་སུ་ཚོལ་བ་གཏན་དུ་ [31b.6]བཅད་དེ་</s>
  </p>
  <p id="251">
    <s id="251:1">ཡོངས་སུ་ཚོལ་བ་མི་མངའ་བའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="252">
    <s id="252:1">དགུ་པ་ནི་འདུས་བྱས་ཀྱི་ཆོས་ཐམས་ཅད་ནི་གྲངས་དང་ཚད་ཡོད་པ་ཡིན་ལ་འདུས་མ་བྱས་ཀྱི་ཆོས་གང་ཡིན་པ་དེ་ནི་གྲངས་དང་ཚད་སྤངས་པ་ཡིན་ཏེ། </s>
  </p>
  <p id="253">
    <s id="253:1">དེ་བཞིན་གཤེགས་པ་ནི་འདུས་བྱས་ [31b.7]ཀྱི་ཆོས་སྤངས་ཤིང་འདུས་མ་བྱས་ཀྱི་ཆོས་མངོན་དུ་མཛད་པས་གྲངས་དང་ཚད་མི་མངའ་བའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱའོ། །</s>
  </p>
  <p id="254">
    <s id="254:1">བཅུ་པ་ནི་དེ་བཞིན་གཤེགས་པས་སེམས་ཅན་དང་ཆོས་ཀྱི་ངོ་བོ་ཉིད་ཐམས་ཅད་སྟོང་ཞིང་སྟོང་པ་ཉིད་ལས་གུད་ན་</s>
  </p>
  <p id="255">
    <s id="255:1">སྟོང་པའི་ངོ་བོ་ཉིད་ [32a] [32a.1]ཡོད་པ་མ་ཡིན་པ་གང་ཡིན་པ་དེ་ཉིད་ལ་ཡང་དག་པའི་ཆོས་ཀྱི་སྐུ་ཡིན་པར་ཐུགས་སུ་ཆུད་པའི་ཕྱིར་ཡོངས་སུ་མྱ་ངན་ལས་འདས་པ་ཞེས་བྱ་སྟེ</s>
  </p>
  <p id="256">
    <s id="256:1">རིགས་ཀྱི་བུ་འདི་དག་ནི་མྱ་ངན་ལས་འདས་པ་ཡོད་པར་བསྟན་པའི་ཆོས་རྣམ་པ་བཅུ་ཞེས་བྱའོ། །</s>
  </p>
  <p id="257">
    <s id="257:1">གཞན་ཡང་རིགས་ཀྱི་ [32a.2]བུ་དེ་བཞིན་གཤེགས་པ་ཡོངས་སུ་མྱ་ངན་ལས་མི་འདའ་བ་གང་ཡིན་པ་དེ་ཡང་ཅི་ངོ་མཚར་རྨད་དུ་བྱུང་བ་མ་ཡིན་ནམ། གཞན་ཡང་ངོ་མཚར་གྱི་ཆོས་རྣམ་པ་བཅུ་དང་ལྡན་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཡིན་ཏེ</s>
  </p>
  <p id="258">
    <s id="258:1">བཅུ་གང་ཞེ་ན། འཁོར་བ་ནི་ཉེས་དམིགས་དང་ [32a.3]བཅས་པ་ཡིན་ལ། མྱ་ངན་ལས་འདས་པ་ནི་ཉེ་བར་ཞི་བ་ཡིན་ཡང་འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་མཁྱེན་པའི་ཕྱིར་འཁོར་བར་མི་གནས་པར་ཡང་མི་འགྱུར་ལ། མྱ་ངན་ལས་འདས་པ་ལ་གནས་པར་ཡང་མི་མཛད་པས་སེམས་ཅན་རྣམས་ལ་ཡོངས་སུ་སྐྱོ་བ་མི་སྐྱེད་ [32a.4]པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="259">
    <s id="259:1">དེ་བཞིན་གཤེགས་པ་ནི་སེམས་ཅན་རྣམས་ལ་འདི་སྙམ་དུ་བྱིས་པ་སོ་སོའི་སྐྱེ་བོ་འདི་དག་ནི་ཕྱིན་ཅི་ལོག་གི་ལྟ་བ་ལ་སྤྱོད་པས་ཉོན་མོངས་པ་རྣམས་ཀྱིས་དཀྲིས་ཤིང་ཉོན་མོངས་པར་གྱུར་པས་ངས་དེང་རྣམ་པར་ཕྱེ་སྟེ་</s>
  </p>
  <p id="260">
    <s id="260:1">ཁོང་དུ་ [32a.5]ཆུད་པར་བྱས་ནས་</s>
  </p>
  <p id="261">
    <s id="261:1">རྣམ་པར་ཐར་བར་བྱའོ་སྙམ་དུ་མི་དགོངས་མོད་ཀྱི། འོན་ཀྱང་སྔོན་གྱི་བྱམས་པའི་དགེ་བའི་རྩ་བའི་མཐུས་སེམས་ཅན་དེ་དག་གི་དབང་པོ་དང་། རང་བཞིན་དང་། བསམ་པ་དང་། མོས་པ་ཇི་ལྟ་བ་བཞིན་དུ་རྣམ་པར་རྟོག་པ་མི་སྐྱེད་པར་ཡང་རང་གི་ངང་གིས་ཡོངས་ [32a.6]སུ་སྒྲོལ་བར་མཛད་ཅིང་། ཕྱི་མའི་མཐར་ཐུག་པའི་བར་དུ་ཡང་དག་པའི་བསྟན་པ་བཤད་ནས་</s>
  </p>
  <p id="262">
    <s id="262:1">ཕན་འདོགས་ཤིང་དགའ་བར་མཛད་པ་ལ་མཐར་ཐུག་པ་མེད་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="263">
    <s id="263:1">དེ་བཞིན་གཤེགས་པ་ལ་ངས་དེང་གསུང་རབ་ཡན་ལག་བཅུ་ [32a.7]གཉིས་བསྟན་ནས་</s>
  </p>
  <p id="264">
    <s id="264:1">སེམས་ཅན་ལ་ཕན་གདགས་པར་བྱའོ་སྙམ་པའི་དགོངས་པ་མི་མངའ་མོད་ཀྱི། འོན་ཀྱང་སྔོན་གྱི་བྱམས་པའི་དགེ་བའི་མཐུས་ཕྱི་མའི་མཐར་ཐུག་པའི་བར་དུ་སེམས་ཅན་དེ་དག་ལ་རྒྱ་ཆེར་བསྟན་པ་མཛད་པ་ལ་མཐར་ཐུག་པ་མེད་པ་གང་ཡིན་པ་དེ་ནི་དེ་བཞིན་གཤེགས་ [32b] [32b.1]པའི་མཛད་པ་ཞེས་བྱའོ། །</s>
  </p>
  <p id="265">
    <s id="265:1">དེ་བཞིན་གཤེགས་པ་ལ་ངས་དེང་གྲོང་དང་གྲོང་ཁྱེར་དང་། གྲོང་རྡལ་དེ་དག་ཏུ་སོང་སྟེ་</s>
  </p>
  <p id="266">
    <s id="266:1">རྒྱལ་པོ་དང་བློན་པོ་དང་བྲམ་ཟེ་དང་། རྒྱལ་རིགས་དང་། དམངས་རིགས་ལ་སོགས་པའི་ཕོ་བྲང་དང་། ཁྱིམ་དག་ཏུ་བསོད་སྙོམས་བསླང་བར་བྱའོ། །</s>
  </p>
  <p id="267">
    <s id="267:1">སྙམ་པའི་ [32b.2]དགོངས་པ་མི་མངའ་མོད་ཀྱི། འོན་ཀྱང་སྔོན་སྐུ་དང་གསུང་དང་ཐུགས་ཀྱི་སྤྱོད་པ་གོམས་པར་གྱུར་པའི་མཐུས་རང་གི་ངང་གིས་དེ་དག་ཏུ་གཤེགས་ནས་</s>
  </p>
  <p id="268">
    <s id="268:1">ཕན་པའི་དངོས་པོ་མཛད་ཅིང་བསོད་སྙོམས་སློང་བ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="269">
    <s id="269:1">དེ་བཞིན་ [32b.3]གཤེགས་པའི་སྐུ་ལ་བཀྲེས་པ་དང་། སྐོམ་པ་དང་། བཤང་གཅི་དང་། ཉམ་ཆུང་བའི་མཚན་མ་ཡང་མི་མངའ་ལ་བསོད་སྙོམས་སློང་བར་མཛད་ཀྱང་བཤོས་གསོལ་བ་མི་མངའ་ཞིང་རྣམ་པར་རྟོག་པ་ཡང་མི་མངའ་མོད་ཀྱི། འོན་ཀྱང་རང་གི་ངང་གིས་སེམས་ཅན་རྣམས་ [32b.4]ལ་ཕན་གདགས་པའི་ཕྱིར་བཤོས་གསོལ་བ་མངའ་བའི་མཚན་མ་སྟོན་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="270">
    <s id="270:1">དེ་བཞིན་གཤེགས་པ་ལ་སེམས་ཅན་མང་པོ་འདི་དག་ལ་རབ་དང་། འབྲིང་དང་། ཐ་མ་ཡོད་པ་དེ་དག་གི་དབང་པོ་དང་རང་བཞིན་ཇི་ལྟ་བ་ [32b.5]བཞིན་དུ་ཆོས་བསྟན་པར་བྱའོ་སྙམ་པའི་དགོངས་པ་མི་མངའ་མོད་ཀྱི། འོན་ཀྱང་སངས་རྒྱས་བཅོམ་ལྡན་འདས་རྣམ་པར་རྟོག་པ་མི་མངའ་བར་ཡང་དེ་དག་གི་སྣོད་དང་དབང་པོའི་སྐྱོན་ཇི་ལྟ་བ་བཞིན་དུ་ཤིན་ཏུ་འཚམ་པར་དེ་དག་ལ་ཆོས་སྟོན་པར་མཛད་པ་གང་ཡིན་པ་དེ་ནི་དེ་བཞིན་ [32b.6]གཤེགས་པའི་མཛད་པ་ཞེས་བྱའོ། །</s>
  </p>
  <p id="271">
    <s id="271:1">དེ་བཞིན་གཤེགས་པ་ལ་སེམས་ཅན་འདི་དག་ནི་ང་ལ་བཀུར་སྟི་དང་རིམ་གྲོ་མི་བྱེད་ཅིང་རྟག་པར་ང་ལ་སྨོད་པའི་ཚིག་འབྱིན་པར་བྱེད་པས་དེ་དག་དང་ལྷན་ཅིག་ཏུ་གཏམ་སྨྲ་བར་མི་བྱའོ། །</s>
  </p>
  <p id="272">
    <s id="272:1">སེམས་ཅན་འདི་དག་ནི་ང་ལ་བཀུར་སྟི་དང་རིམ་གྲོ་བྱེད་ [32b.7]ཅིང་རྟག་པར་ངའི་བསྔགས་པ་རྗོད་པར་བྱེད་པས་ངས་དེ་དག་དང་ལྷན་ཅིག་ཏུ་གཏམ་སྨྲ་བར་བྱའོ་སྙམ་པའི་དགོངས་པ་མི་མངའ་མོད་ཀྱི། འོན་ཀྱང་དེ་བཞིན་གཤེགས་པས་བྱམས་པ་དང་ཐུགས་རྗེའི་དགོངས་པ་མཉམ་པ་བསྐྱེད་ནས་</s>
  </p>
  <p id="273">
    <s id="273:1">གཉིས་སུ་མེད་པར་གྱུར་པ་གང་ཡིན་པ་དེ་ནི་ [33a] [33a.1]དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="274">
    <s id="274:1">དེ་བཞིན་གཤེགས་པ་རྣམས་ལ་བྱམས་སྡང་དང་། ང་རྒྱལ་དང་། འདོད་པ་དང་། སེར་སྣ་དང་། ཉོན་མོངས་པ་རྣམས་མི་མངའ་མོད་ཀྱི། འོན་ཀྱང་དེ་བཞིན་གཤེགས་པ་རྟག་པར་རབ་ཏུ་དབེན་པ་ལ་ [33a.2]དགྱེས་ཤིང་འདོད་པ་ཆུང་བ་དང་། འདུ་འཛི་སྤངས་པ་ལ་བསྔགས་པ་བརྗོད་པར་མཛད་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="275">
    <s id="275:1">དེ་བཞིན་གཤེགས་པ་ནི་ཆོས་གཅིག་ཙམ་ཡང་མི་མཁྱེན་པའམ། ལེགས་པར་ཐུགས་སུ་མ་ཆུད་པ་མི་མངའ་བས་ [33a.3]ཐམས་ཅད་དུ་མེ་ལོང་ལྟ་བུའི་ཡེ་ཤེས་མངོན་སུམ་དུ་གྱུར་ཅིང་རྣམ་པར་མི་རྟོག་པ་མི་མངའ་མོད་ཀྱི། འོན་ཀྱང་དེ་བཞིན་གཤེགས་པས་སེམས་ཅན་དེ་དག་གིས་ལས་ཀྱི་དངོས་པོ་མངོན་པར་འདུ་བྱེད་པ་གཟིགས་ནས་</s>
  </p>
  <p id="276">
    <s id="276:1">དེ་དག་གི་ཡིད་དང་མཐུན་པར་འཇུག་ཅིང་ཐབས་མཁྱེན་པས་ [33a.4]དྲངས་ཏེ་ངེས་པར་འབྱུང་བ་ཐོབ་པར་མཛད་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="277">
    <s id="277:1">དེ་བཞིན་གཤེགས་པ་ནི་གལ་ཏེ་སེམས་ཅན་ཁ་ཅིག་ཕྱུག་ཅིང་ལོངས་སྤྱོད་དང་ལྡན་པར་གྱུར་པ་གཟིགས་ན་</s>
  </p>
  <p id="278">
    <s id="278:1">ཡང་དགྱེས་པ་སྐྱེ་བར་མི་འགྱུར་ལ། དེ་དག་རྒུད་ [33a.5]ཅིང་ཕོངས་པར་གྱུར་པ་གཟིགས་ན་</s>
  </p>
  <p id="279">
    <s id="279:1">ཡང་ཡོངས་སུ་གདུང་བ་སྐྱེ་བར་མི་འགྱུར་མོད་ཀྱི། འོན་ཀྱང་དེ་བཞིན་གཤེགས་པས་སེམས་ཅན་དེ་དག་ཡང་དག་པའི་སྤྱོད་པ་མངོན་པར་བསྒྲུབས་པ་གཟིགས་པར་གྱུར་ནས་</s>
  </p>
  <p id="280">
    <s id="280:1">ཐོགས་པ་མི་མངའ་བའི་ཐུགས་རྗེ་ཆེན་པོས་རང་གི་ངང་གིས་ཡོངས་སུ་སྐྱོབ་ [33a.6]ཅིང་སྡུད་པར་མཛད་པ་དང་། གལ་ཏེ་སེམས་ཅན་དེ་དག་ལོག་པའི་སྤྱོད་པ་མངོན་པར་བསྒྲུབ་པ་གཟིགས་པར་གྱུར་ན་</s>
  </p>
  <p id="281">
    <s id="281:1">ཐོགས་པ་མི་མངའ་བའི་ཐུགས་རྗེ་ཆེན་པོས་རང་གི་ངང་གིས་ཡོངས་སུ་སྐྱོབ་ཅིང་སྡུད་པར་མཛད་པ་གང་ཡིན་པ་དེ་ནི་དེ་བཞིན་གཤེགས་པའི་མཛད་པ་ཞེས་བྱའོ། །</s>
  </p>
  <p id="282">
    <s id="282:1">རིགས་ [33a.7]ཀྱི་བུ་དེ་ལྟར་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་དེ་ལྟ་བུའི་ཡང་དག་པའི་མཛད་པ་དཔག་ཏུ་མེད་པ་མངའ་བར་སྟོན་པ་ཡིན་པར་རིག་པར་བྱ་ཞིང་། ཁྱེད་ཀྱིས་འདི་དག་ནི་ཡོངས་སུ་མྱ་ངན་ལས་འདས་པའི་ཡང་དག་པའི་མཚན་ཉིད་ཡིན་པར་རིག་ [33b] [33b.1]པར་བྱའོ། །</s>
  </p>
  <p id="283">
    <s id="283:1">རེས་འགའ་ཡོངས་སུ་མྱ་ངན་ལས་འདས་པ་ཡོད་པར་མཐོང་བ་གང་ཡིན་པ་དེ་ཡང་ཐབས་མཁྱེན་པས་བསྟན་པ་ཡིན་ལ་རིང་བསྲེལ་བཞག་ནས་</s>
  </p>
  <p id="284">
    <s id="284:1">སེམས་ཅན་རྣམས་ཀྱིས་བཀུར་སྟི་དང་རིམ་གྲོ་བྱས་ཏེ་</s>
  </p>
  <p id="285">
    <s id="285:1">མཆོད་པ་བྱེད་པར་འགྱུར་བ་ཡང་དེ་བཞིན་གཤེགས་པའི་བྱམས་ [33b.2]པའི་དགེ་བའི་རྩ་བའི་མཐུ་ལས་གྱུར་པ་ཡིན་པས་གང་གིས་མཆོད་པ་བྱས་པ་དེ་དག་མ་འོངས་པའི་དུས་ན་མི་ཁོམ་པ་བརྒྱད་དང་བྲལ་ཞིང་དེ་བཞིན་གཤེགས་པ་རྣམས་ལ་བསྙེན་བཀུར་བྱེད་པ་དང་། དགེ་བའི་བཤེས་གཉེན་དང་ཕྲད་ནས་</s>
  </p>
  <p id="286">
    <s id="286:1">དགེ་བའི་སེམས་སྟོར་བར་མི་འགྱུར་ [33b.3]བ་དང་། བསོད་ནམས་ཀྱི་རྣམ་པར་སྨིན་པ་དཔག་ཏུ་མེད་པ་དང་ལྡན་ཞིང་མྱུར་དུ་ངེས་པར་བྱུང་ནས་</s>
  </p>
  <p id="287">
    <s id="287:1">འཁོར་བ་དག་གིས་བླངས་ཤིང་འཆིང་བར་མི་འགྱུར་བས་འདི་ལྟ་བུའི་སྤྱོད་པ་གྱ་ནོམ་པ་གང་ཡིན་པ་དེ་ཁྱོད་ཀྱིས་ནན་ཏན་གྱིས་བསྒྲུབ་པར་བྱ་ཞིང་བག་མེད་པར་མི་བྱའོ། ། </s>
  </p>
  <p id="288">
    <s id="288:1">[33b.4]དེ་ནས་བྱང་ཆུབ་སེམས་དཔའ་མཛེས་པའི་ཏོག་གིས་བཅོམ་ལྡན་འདས་ལ་མངོན་སུམ་དུ་ཡོངས་སུ་མྱ་ངན་ལས་མི་འདའ་བ་དང་། ཤིན་ཏུ་ཟབ་པའི་མཛད་པ་བཀས་བཤད་པ་ཐོས་ནས་</s>
  </p>
  <p id="289">
    <s id="289:1">གུས་པས་ཐལ་མོ་སྦྱར་ནས་</s>
  </p>
  <p id="290">
    <s id="290:1">འདི་སྐད་ཅེས་བདག་ནི་དེང་གདོད་དེ་བཞིན་གཤེགས་པ་ [33b.5]སྟོན་པ་ཆེན་པོ་ཡོངས་སུ་མྱ་ངན་ལས་མི་འདའ་བ་དང་། རིང་བསྲེལ་བཞག་པ་ཡང་སེམས་ཅན་རྣམས་ལ་སྨན་པར་བགྱི་བ་ལགས་པར་ཁོང་དུ་ཆུད་པས་ལུས་དང་སེམས་དགའ་མགུ་རངས་ཤིང་ངོ་མཚར་རྨད་དུ་གྱུར་ཏོ་ཞེས་གསོལ་ཏོ། །</s>
  </p>
  <p id="291">
    <s id="291:1">དེ་བཞིན་གཤེགས་པའི་སྐུ་ཚེའི་ [33b.6]ཚད་བསྟན་པའི་ལེའུ་འདི་བསྟན་པ་ན་སེམས་ཅན་ཚད་མེད་གྲངས་མེད་དཔག་ཏུ་མེད་པ་སྙེད་མི་མཉམ་པ་དང་མཉམ་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །</s>
  </p>
  <p id="292">
    <s id="292:1">དེ་བཞིན་གཤེགས་པ་བཞི་པོ་ཡང་དེ་ཉིད་དུ་མི་སྣང་བར་གྱུར་ཏོ། ། </s>
  </p>
  <p id="293">
    <s id="293:1">[33b.7]བྱང་ཆུབ་སེམས་དཔའ་མཛེས་པའི་ཏོག་ཀྱང་བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་འདུག་པའི་སྟན་ལས་ལངས་ཏེ་སླར་སྔོན་གྱི་གནས་སུ་སོང་ངོ་། །</s>
  </p>
  <p id="294">
    <s id="294:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་(མོད་,མདོ་)སྡེའི་རྒྱལ་པོ་ལས་དེ་བཞིན་གཤེགས་པའི་སྐུ་ཚེའི་ཚད་བསྟན་པའི་ [34a] [34a.1]ལེའུ་སྟེ་གཉིས་པའོ།། །།</s>
  </p>
</text>
