<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
    <s id="1:2">卷第四</s>
    <s id="1:3">大唐三藏沙門義淨奉_制譯</s>
  </p>
  <p id="2">
    <s id="2:1">最淨地陀羅尼品第六</s>
  </p>
  <p id="3">
    <s id="3:1">爾時，師子相無礙光焰菩薩，與無量億眾，</s>
  </p>
  <p id="4">
    <s id="4:1">從座而起，</s>
  </p>
  <p id="5">
    <s id="5:1">偏袒右肩，</s>
  </p>
  <p id="6">
    <s id="6:1">右膝著地，</s>
  </p>
  <p id="7">
    <s id="7:1">合掌恭敬，</s>
  </p>
  <p id="8">
    <s id="8:1">頂禮佛足，</s>
  </p>
  <p id="9">
    <s id="9:1">以種種花香寶幢幡蓋而供養已，</s>
    <s id="9:2">白佛言：</s>
  </p>
  <p id="10">
    <s id="10:1">「世尊！以幾因緣得菩提心？</s>
  </p>
  <p id="11">
    <s id="11:1">何者是菩提心？</s>
  </p>
  <p id="12">
    <s id="12:1">世尊！即於菩提，現在心不可得，</s>
    <s id="12:2">未來心不可得，</s>
    <s id="12:3">過去心不可得。</s>
  </p>
  <p id="13">
    <s id="13:1">離於菩提，菩提心亦不可得。</s>
  </p>
  <p id="14">
    <s id="14:1">菩提者，不可言說， 心亦無色無相，</s>
  </p>
  <p id="15">
    <s id="15:1">無有事業，</s>
  </p>
  <p id="16">
    <s id="16:1">非可造作，</s>
  </p>
  <p id="17">
    <s id="17:1">眾生亦不可得，亦不可知。</s>
  </p>
  <p id="18">
    <s id="18:1">世尊！云何諸法甚深之義而可得知？」</s>
  </p>
  <p id="19">
    <s id="19:1">佛言：「善男子！如是！如是！</s>
  </p>
  <p id="20">
    <s id="20:1">菩提微妙， 事業、造作皆不可得。</s>
  </p>
  <p id="21">
    <s id="21:1">若離菩提，菩提心亦不可得。</s>
  </p>
  <p id="22">
    <s id="22:1">菩提者，不可說，</s>
  </p>
  <p id="23">
    <s id="23:1">心亦不可說，</s>
  </p>
  <p id="24">
    <s id="24:1">無色相，</s>
    <s id="24:2">無事業，</s>
  </p>
  <p id="25">
    <s id="25:1">一切眾生亦不可得。</s>
  </p>
  <p id="26">
    <s id="26:1">何以故？</s>
  </p>
  <p id="27">
    <s id="27:1">菩提及心，同真如故， 能證所證，皆平等故，</s>
  </p>
  <p id="28">
    <s id="28:1">非無諸法而可了知。</s>
  </p>
  <p id="29">
    <s id="29:1">善男子！菩薩摩訶薩如是知者，乃得名為通達諸法，</s>
  </p>
  <p id="30">
    <s id="30:1">善說菩提及菩提心。</s>
  </p>
  <p id="31">
    <s id="31:1">菩提心者，非過去，</s>
    <s id="31:2">非未來，</s>
    <s id="31:3">非現在。</s>
  </p>
  <p id="32">
    <s id="32:1">心亦如是，</s>
    <s id="32:2">眾生亦如是，</s>
    <s id="32:3">於中二相，實不可得。</s>
  </p>
  <p id="33">
    <s id="33:1">何以故？</s>
  </p>
  <p id="34">
    <s id="34:1">以一切法皆無生故，</s>
  </p>
  <p id="35">
    <s id="35:1">菩提不可得，</s>
  </p>
  <p id="36">
    <s id="36:1">菩提名亦不可得，</s>
  </p>
  <p id="37">
    <s id="37:1">眾生、眾生名不可得，</s>
  </p>
  <p id="38">
    <s id="38:1">聲聞、聲聞名不可得，</s>
  </p>
  <p id="39">
    <s id="39:1">獨覺、獨覺名不可得，</s>
  </p>
  <p id="40">
    <s id="40:1">菩薩、菩薩名不可得，</s>
  </p>
  <p id="41">
    <s id="41:1">佛、佛名不可得，</s>
  </p>
  <p id="42">
    <s id="42:1">行、非行不可得，</s>
  </p>
  <p id="43">
    <s id="43:1">行、非行名不可得。</s>
  </p>
  <p id="44">
    <s id="44:1">以不可得故，於一切寂靜法中而得安住，</s>
  </p>
  <p id="45">
    <s id="45:1">此依一切功德善根而得生起。</s>
  </p>
  <p id="46">
    <s id="46:1">「善男子！譬如寶須彌山王饒益一切，</s>
  </p>
  <p id="47">
    <s id="47:1">此菩提心利眾生故，是名第一布施波羅蜜因。</s>
  </p>
  <p id="48">
    <s id="48:1">善男子！譬如大地持眾物故，</s>
    <s id="48:2">是名第二持戒波羅蜜因。</s>
  </p>
  <p id="49">
    <s id="49:1">譬如師子有大威力，</s>
    <s id="49:2">獨步無畏，</s>
    <s id="49:3">離驚恐故，</s>
    <s id="49:4">是名第三忍辱波羅蜜因。</s>
  </p>
  <p id="50">
    <s id="50:1">譬如風輪那羅延力，勇壯速疾，</s>
    <s id="50:2">心不退故，是名第四勤策波羅蜜因。</s>
  </p>
  <p id="51">
    <s id="51:1">譬如七寶樓觀有四階道，</s>
  </p>
  <p id="52">
    <s id="52:1">清涼之風來吹四門，</s>
  </p>
  <p id="53">
    <s id="53:1">受安隱樂， 靜慮法藏求滿足故，</s>
  </p>
  <p id="54">
    <s id="54:1">是名第五靜慮波羅蜜因。</s>
  </p>
  <p id="55">
    <s id="55:1">譬如日輪光耀熾盛，</s>
  </p>
  <p id="56">
    <s id="56:1">此心速能破滅生死無明闇故，</s>
  </p>
  <p id="57">
    <s id="57:1">是名第六智慧波羅蜜因。</s>
  </p>
  <p id="58">
    <s id="58:1">譬如商主能令一切心願滿足，</s>
  </p>
  <p id="59">
    <s id="59:1">此心能度生死險道， 獲功德寶故，</s>
    <s id="59:2">是名第七方便勝智波羅蜜因。</s>
  </p>
  <p id="60">
    <s id="60:1">譬如淨月圓滿無翳，</s>
  </p>
  <p id="61">
    <s id="61:1">此心能於一切境界清淨具足故，</s>
  </p>
  <p id="62">
    <s id="62:1">是名第八願波羅蜜因。</s>
  </p>
  <p id="63">
    <s id="63:1">譬如轉輪聖王主兵寶臣隨意自在，</s>
  </p>
  <p id="64">
    <s id="64:1">此心善能莊嚴淨佛國土，</s>
  </p>
  <p id="65">
    <s id="65:1">無量功德廣利群生故，</s>
  </p>
  <p id="66">
    <s id="66:1">是名第九力波羅蜜因。</s>
  </p>
  <p id="67">
    <s id="67:1">譬如虛空及轉輪聖王，</s>
  </p>
  <p id="68">
    <s id="68:1">此心能於一切境界無有障礙，</s>
  </p>
  <p id="69">
    <s id="69:1">於一切處皆得自在至灌頂位故，</s>
  </p>
  <p id="70">
    <s id="70:1">是名第十智波羅蜜因。</s>
  </p>
  <p id="71">
    <s id="71:1">善男子！是名菩薩摩訶薩十種菩提心因，如是十因，汝當修學。</s>
  </p>
  <p id="72">
    <s id="72:1">「善男子！依五種法，菩薩摩訶薩成就布施波羅蜜。</s>
  </p>
  <p id="73">
    <s id="73:1">云何為五？</s>
  </p>
  <p id="74">
    <s id="74:1">一者、信根；</s>
    <s id="74:2">二者、慈悲；</s>
  </p>
  <p id="75">
    <s id="75:1">三者、無求欲心；</s>
  </p>
  <p id="76">
    <s id="76:1">四者、攝受一切眾生；</s>
  </p>
  <p id="77">
    <s id="77:1">五者、願求一切智智。</s>
  </p>
  <p id="78">
    <s id="78:1">善男子！是名菩薩摩訶薩成就布施波羅蜜。</s>
  </p>
  <p id="79">
    <s id="79:1">「善男子！復依五法，菩薩摩訶薩成就持戒波羅蜜。</s>
  </p>
  <p id="80">
    <s id="80:1">云何為五？</s>
  </p>
  <p id="81">
    <s id="81:1">一者、三業清淨；</s>
  </p>
  <p id="82">
    <s id="82:1">二者、不為一切眾生作煩惱因緣；</s>
  </p>
  <p id="83">
    <s id="83:1">三者、閉諸惡道，開善趣門；</s>
  </p>
  <p id="84">
    <s id="84:1">四者、過於聲聞、獨覺之地；</s>
  </p>
  <p id="85">
    <s id="85:1">五者、一切功德皆悉滿足。</s>
  </p>
  <p id="86">
    <s id="86:1">善男子！是名菩薩摩訶薩成就持戒波羅蜜。</s>
  </p>
  <p id="87">
    <s id="87:1">「善男子！復依五法，菩薩摩訶薩成就忍辱波羅蜜。</s>
  </p>
  <p id="88">
    <s id="88:1">云何為五？</s>
  </p>
  <p id="89">
    <s id="89:1">一者、能伏貪、瞋煩惱；</s>
  </p>
  <p id="90">
    <s id="90:1">二者、不惜身命，不求安樂止息之想；</s>
  </p>
  <p id="91">
    <s id="91:1">三者、思惟往業，遭苦能忍；</s>
  </p>
  <p id="92">
    <s id="92:1">四者、發慈悲心成就眾生諸善根故；</s>
  </p>
  <p id="93">
    <s id="93:1">五者、為得甚深無生法忍。</s>
  </p>
  <p id="94">
    <s id="94:1">善男子！是名菩薩摩訶薩成就忍辱波羅蜜。</s>
  </p>
  <p id="95">
    <s id="95:1">「善男子！復依五法，菩薩摩訶薩成就勤策波羅蜜。</s>
  </p>
  <p id="96">
    <s id="96:1">云何為五？</s>
  </p>
  <p id="97">
    <s id="97:1">一者、與諸煩惱不樂共住；</s>
  </p>
  <p id="98">
    <s id="98:1">二者、福德未具不受安樂；</s>
  </p>
  <p id="99">
    <s id="99:1">三者、於諸難行苦行之事不生厭心；</s>
  </p>
  <p id="100">
    <s id="100:1">四者、以大慈悲攝受利益，方便成熟一切眾生；</s>
  </p>
  <p id="101">
    <s id="101:1">五者、願求不退轉地。</s>
  </p>
  <p id="102">
    <s id="102:1">善男子！是名菩薩摩訶薩成就勤策波羅蜜。</s>
  </p>
  <p id="103">
    <s id="103:1">「善男子！復依五法，菩薩摩訶薩成就靜慮波羅蜜。</s>
  </p>
  <p id="104">
    <s id="104:1">云何為五？</s>
  </p>
  <p id="105">
    <s id="105:1">一者、於諸善法攝令不散故；</s>
  </p>
  <p id="106">
    <s id="106:1">二者、常願解脫，不著二邊故；</s>
  </p>
  <p id="107">
    <s id="107:1">三者、願得神通成就眾生諸善根故；</s>
  </p>
  <p id="108">
    <s id="108:1">四者、為淨法界，蠲除心垢故；</s>
  </p>
  <p id="109">
    <s id="109:1">五者、為斷眾生煩惱根本故。</s>
  </p>
  <p id="110">
    <s id="110:1">善男子！是名菩薩摩訶薩成就靜慮波羅蜜。</s>
  </p>
  <p id="111">
    <s id="111:1">「善男子！復依五法，菩薩摩訶薩成就智慧波羅蜜。</s>
  </p>
  <p id="112">
    <s id="112:1">云何為五？</s>
  </p>
  <p id="113">
    <s id="113:1">一者、常於一切諸佛菩薩及明智者，</s>
    <s id="113:2">供養親近，</s>
    <s id="113:3">不生厭背；</s>
  </p>
  <p id="114">
    <s id="114:1">二者、諸佛如來說甚深法，</s>
    <s id="114:2">心常樂聞，</s>
    <s id="114:3">無有厭足；</s>
  </p>
  <p id="115">
    <s id="115:1">三者、真俗勝智，樂善分別；</s>
  </p>
  <p id="116">
    <s id="116:1">四者、見修煩惱，咸速斷除；</s>
  </p>
  <p id="117">
    <s id="117:1">五者、世間伎術五明之法，皆悉通達。</s>
  </p>
  <p id="118">
    <s id="118:1">善男子！是名菩薩摩訶薩成就智慧波羅蜜。</s>
  </p>
  <p id="119">
    <s id="119:1">「善男子！復依五法，菩薩摩訶薩成就方便波羅蜜。</s>
  </p>
  <p id="120">
    <s id="120:1">云何為五？</s>
  </p>
  <p id="121">
    <s id="121:1">一者、於一切眾生意樂煩惱心行差別悉皆通達；</s>
  </p>
  <p id="122">
    <s id="122:1">二者、無量諸法對治之門，心皆曉了；</s>
  </p>
  <p id="123">
    <s id="123:1">三者、大慈悲定，出入自在；</s>
  </p>
  <p id="124">
    <s id="124:1">四者、於諸波羅蜜多，皆願修行，成就滿足；</s>
  </p>
  <p id="125">
    <s id="125:1">五者、一切佛法，皆願了達，攝受無遺。</s>
  </p>
  <p id="126">
    <s id="126:1">善男子！是名菩薩摩訶薩成就方便勝智波羅蜜。</s>
  </p>
  <p id="127">
    <s id="127:1">「善男子！復依五法，菩薩摩訶薩成就願波羅蜜。</s>
  </p>
  <p id="128">
    <s id="128:1">云何為五？</s>
  </p>
  <p id="129">
    <s id="129:1">一者、於一切法從本以來，</s>
    <s id="129:2">不生不滅，</s>
    <s id="129:3">非有非無，心得安住；</s>
  </p>
  <p id="130">
    <s id="130:1">二者、觀一切法最妙理趣，離垢清淨，心得安住；</s>
  </p>
  <p id="131">
    <s id="131:1">三者、過一切想，是本真如，</s>
    <s id="131:2">無作無行，</s>
    <s id="131:3">不異不動心得安住；</s>
  </p>
  <p id="132">
    <s id="132:1">四者、為欲利益諸眾生事，</s>
    <s id="132:2">於俗諦中，心得安住；</s>
  </p>
  <p id="133">
    <s id="133:1">五者、於奢摩他、毘鉢舍那，</s>
    <s id="133:2">同時運行，</s>
    <s id="133:3">心得安住。</s>
  </p>
  <p id="134">
    <s id="134:1">善男子！是名菩薩摩訶薩成就願波羅蜜。</s>
  </p>
  <p id="135">
    <s id="135:1">「善男子！復依五法，菩薩摩訶薩成就力波羅蜜。</s>
  </p>
  <p id="136">
    <s id="136:1">云何為五？</s>
  </p>
  <p id="137">
    <s id="137:1">一者、以正智力，</s>
    <s id="137:2">能了一切眾生心行善惡；</s>
  </p>
  <p id="138">
    <s id="138:1">二者、能令一切眾生入於甚深微妙之法；</s>
  </p>
  <p id="139">
    <s id="139:1">三者、一切眾生輪迴生死，隨其緣業，如實了知；</s>
  </p>
  <p id="140">
    <s id="140:1">四者、於諸眾生，三種根性，</s>
    <s id="140:2">以正智力，能分別知；</s>
  </p>
  <p id="141">
    <s id="141:1">五者、於諸眾生，如理為說，</s>
    <s id="141:2">令種善根，成熟度脫，皆是智力故。</s>
  </p>
  <p id="142">
    <s id="142:1">善男子！是名菩薩摩訶薩成就力波羅蜜。</s>
  </p>
  <p id="143">
    <s id="143:1">「善男子！復依五法，菩薩摩訶薩成就智波羅蜜。</s>
  </p>
  <p id="144">
    <s id="144:1">云何為五？</s>
  </p>
  <p id="145">
    <s id="145:1">一者、能於諸法，分別善惡；</s>
  </p>
  <p id="146">
    <s id="146:1">二者、於黑白法，遠離攝受；</s>
  </p>
  <p id="147">
    <s id="147:1">三者、能於生死涅槃，</s>
    <s id="147:2">不厭不喜；</s>
  </p>
  <p id="148">
    <s id="148:1">四者、具福智行，至究竟處；</s>
  </p>
  <p id="149">
    <s id="149:1">五者、受勝灌頂，</s>
    <s id="149:2">能得諸佛不共法等，及一切智智。</s>
  </p>
  <p id="150">
    <s id="150:1">善男子！是名菩薩摩訶薩成就智波羅蜜。</s>
  </p>
  <p id="151">
    <s id="151:1">「善男子！何者是波羅蜜義？</s>
  </p>
  <p id="152">
    <s id="152:1">所謂修習勝利，是波羅蜜義；</s>
  </p>
  <p id="153">
    <s id="153:1">滿足無量大甚深智，是波羅蜜義；</s>
  </p>
  <p id="154">
    <s id="154:1">行非行法，心不執著，是波羅蜜義；</s>
  </p>
  <p id="155">
    <s id="155:1">生死過失，</s>
    <s id="155:2">涅槃功德，</s>
    <s id="155:3">正覺正觀，是波羅蜜義；</s>
  </p>
  <p id="156">
    <s id="156:1">愚人智人皆悉攝受，是波羅蜜義；</s>
  </p>
  <p id="157">
    <s id="157:1">能現種種珍妙法寶，是波羅蜜義；</s>
  </p>
  <p id="158">
    <s id="158:1">無礙解脫，智慧滿足，是波羅蜜義；</s>
  </p>
  <p id="159">
    <s id="159:1">法界、眾生界正分別知，是波羅蜜義；</s>
  </p>
  <p id="160">
    <s id="160:1">施等及智，能令至不退轉，是波羅蜜義；</s>
  </p>
  <p id="161">
    <s id="161:1">無生法忍，能令滿足，是波羅蜜義；</s>
  </p>
  <p id="162">
    <s id="162:1">一切眾生功德善根，能令成熟，是波羅蜜義；</s>
  </p>
  <p id="163">
    <s id="163:1">能於菩提成佛十力、</s>
    <s id="163:2">四無所畏、</s>
    <s id="163:3">不共法等，皆悉成就，是波羅蜜義；</s>
  </p>
  <p id="164">
    <s id="164:1">生死涅槃，了無二相，是波羅蜜義；</s>
  </p>
  <p id="165">
    <s id="165:1">濟度一切，是波羅蜜義；</s>
  </p>
  <p id="166">
    <s id="166:1">一切外道來相詰難，</s>
    <s id="166:2">善能解釋，</s>
    <s id="166:3">令其降伏，是波羅蜜義；</s>
  </p>
  <p id="167">
    <s id="167:1">能轉十二妙行法輪，是波羅蜜義；</s>
  </p>
  <p id="168">
    <s id="168:1">無所著、無所見、無患累，是波羅蜜多義。</s>
  </p>
  <p id="169">
    <s id="169:1">「善男子！初地菩薩是相先現，</s>
  </p>
  <p id="170">
    <s id="170:1">三千大千世界，無量無邊種種寶藏，無不盈滿，菩薩悉見。</s>
  </p>
  <p id="171">
    <s id="171:1">善男子！二地菩薩是相先現，</s>
  </p>
  <p id="172">
    <s id="172:1">三千大千世界地平如掌，</s>
  </p>
  <p id="173">
    <s id="173:1">無量無邊種種妙色，</s>
    <s id="173:2">清淨珍寶莊嚴之具，菩薩悉見。</s>
  </p>
  <p id="174">
    <s id="174:1">善男子！三地菩薩是相先現，</s>
  </p>
  <p id="175">
    <s id="175:1">自身勇健，甲仗莊嚴，</s>
  </p>
  <p id="176">
    <s id="176:1">一切怨賊，皆能摧伏，菩薩悉見。</s>
  </p>
  <p id="177">
    <s id="177:1">善男子！四地菩薩是相先現，</s>
  </p>
  <p id="178">
    <s id="178:1">四方風輪種種妙花，悉皆散灑，充布地上，菩薩悉見。</s>
  </p>
  <p id="179">
    <s id="179:1">善男子！五地菩薩是相先現，</s>
  </p>
  <p id="180">
    <s id="180:1">有妙寶女，眾寶瓔珞周遍嚴身，</s>
  </p>
  <p id="181">
    <s id="181:1">首冠名花以為其飾，菩薩悉見。</s>
  </p>
  <p id="182">
    <s id="182:1">善男子！六地菩薩是相先現，</s>
  </p>
  <p id="183">
    <s id="183:1">七寶花池有四階道，</s>
  </p>
  <p id="184">
    <s id="184:1">金沙遍布，</s>
    <s id="184:2">清淨無穢，</s>
  </p>
  <p id="185">
    <s id="185:1">八功德水皆悉盈滿，</s>
  </p>
  <p id="186">
    <s id="186:1">嗢鉢羅花、拘物頭花、分陀利花隨處莊嚴，</s>
  </p>
  <p id="187">
    <s id="187:1">於花池所，遊戲快樂，清涼無比，菩薩悉見。</s>
  </p>
  <p id="188">
    <s id="188:1">善男子！七地菩薩是相先現，</s>
  </p>
  <p id="189">
    <s id="189:1">於菩薩前，有諸眾生應墮地獄，</s>
  </p>
  <p id="190">
    <s id="190:1">以菩薩力，便得不墮，無有損傷，</s>
    <s id="190:2">亦無恐怖，菩薩悉見。</s>
  </p>
  <p id="191">
    <s id="191:1">善男子！八地菩薩是相先現，</s>
  </p>
  <p id="192">
    <s id="192:1">於身兩邊，有師子王以為衛護，</s>
  </p>
  <p id="193">
    <s id="193:1">一切眾獸悉皆怖畏，菩薩悉見。</s>
  </p>
  <p id="194">
    <s id="194:1">善男子！九地菩薩是相先現，</s>
  </p>
  <p id="195">
    <s id="195:1">轉輪聖王無量億眾圍遶供養，</s>
  </p>
  <p id="196">
    <s id="196:1">頂上白蓋，無量眾寶之所莊嚴，菩薩悉見。</s>
  </p>
  <p id="197">
    <s id="197:1">善男子！十地菩薩是相先現，</s>
  </p>
  <p id="198">
    <s id="198:1">如來之身，金色晃耀，</s>
  </p>
  <p id="199">
    <s id="199:1">無量淨光，皆悉圓滿，</s>
  </p>
  <p id="200">
    <s id="200:1">有無量億梵王圍遶，</s>
    <s id="200:2">恭敬供養，</s>
  </p>
  <p id="201">
    <s id="201:1">轉於無上微妙法輪，菩薩悉見。</s>
  </p>
  <p id="202">
    <s id="202:1">「善男子！云何初地名為歡喜？</s>
  </p>
  <p id="203">
    <s id="203:1">謂初證得出世之心，昔所未得而今始得，</s>
  </p>
  <p id="204">
    <s id="204:1">於大事用，如其所願，悉皆成就，</s>
  </p>
  <p id="205">
    <s id="205:1">生極喜樂，是故最初名為歡喜。</s>
  </p>
  <p id="206">
    <s id="206:1">諸微細垢，</s>
    <s id="206:2">犯戒過失，皆得清淨，</s>
  </p>
  <p id="207">
    <s id="207:1">是故二地名為無垢。</s>
  </p>
  <p id="208">
    <s id="208:1">無量智慧三昧光明，</s>
    <s id="208:2">不可傾動，</s>
    <s id="208:3">無能摧伏，</s>
  </p>
  <p id="209">
    <s id="209:1">聞持陀羅尼以為根本，</s>
  </p>
  <p id="210">
    <s id="210:1">是故三地名為明地。</s>
  </p>
  <p id="211">
    <s id="211:1">以智慧火燒諸煩惱，</s>
  </p>
  <p id="212">
    <s id="212:1">增長光明，</s>
    <s id="212:2">修行覺品，</s>
    <s id="212:3">是故四地名為焰地。</s>
  </p>
  <p id="213">
    <s id="213:1">修行方便，勝智自在，極難得故，</s>
  </p>
  <p id="214">
    <s id="214:1">見修煩惱，難伏能伏，是故五地名為難勝。</s>
  </p>
  <p id="215">
    <s id="215:1">行法相續，了了顯現，</s>
  </p>
  <p id="216">
    <s id="216:1">無相思惟，皆悉現前，</s>
  </p>
  <p id="217">
    <s id="217:1">是故六地名為現前。</s>
  </p>
  <p id="218">
    <s id="218:1">無漏、無間、無相思惟，</s>
  </p>
  <p id="219">
    <s id="219:1">解脫三昧，遠修行故，</s>
  </p>
  <p id="220">
    <s id="220:1">是地清淨，無有障礙，是故七地名為遠行。</s>
  </p>
  <p id="221">
    <s id="221:1">無相思惟，修得自在，</s>
  </p>
  <p id="222">
    <s id="222:1">諸煩惱行，不能令動，</s>
  </p>
  <p id="223">
    <s id="223:1">是故八地名為不動。</s>
  </p>
  <p id="224">
    <s id="224:1">說一切法種種差別，皆得自在，</s>
    <s id="224:2">無患無累，</s>
  </p>
  <p id="225">
    <s id="225:1">增長智慧，</s>
    <s id="225:2">自在無礙，</s>
    <s id="225:3">是故九地名為善慧。</s>
  </p>
  <p id="226">
    <s id="226:1">法身如虛空，</s>
  </p>
  <p id="227">
    <s id="227:1">智慧如大雲，</s>
  </p>
  <p id="228">
    <s id="228:1">皆能遍滿覆一切故，</s>
    <s id="228:2">是故第十名為法雲。</s>
  </p>
  <p id="229">
    <s id="229:1">「善男子！執著有相我法無明、</s>
  </p>
  <p id="230">
    <s id="230:1">怖畏生死惡趣無明，</s>
  </p>
  <p id="231">
    <s id="231:1">此二無明障於初地。</s>
  </p>
  <p id="232">
    <s id="232:1">微細學處誤犯無明、</s>
  </p>
  <p id="233">
    <s id="233:1">發起種種業行無明，</s>
  </p>
  <p id="234">
    <s id="234:1">此二無明障於二地。</s>
  </p>
  <p id="235">
    <s id="235:1">未得今得愛著無明、</s>
  </p>
  <p id="236">
    <s id="236:1">能障殊勝總持無明，</s>
  </p>
  <p id="237">
    <s id="237:1">此二無明障於三地。</s>
  </p>
  <p id="238">
    <s id="238:1">味著等至喜悅無明、</s>
  </p>
  <p id="239">
    <s id="239:1">微妙淨法愛樂無明，</s>
  </p>
  <p id="240">
    <s id="240:1">此二無明障於四地。</s>
  </p>
  <p id="241">
    <s id="241:1">欲背生死無明、</s>
  </p>
  <p id="242">
    <s id="242:1">希趣涅槃無明，</s>
  </p>
  <p id="243">
    <s id="243:1">此二無明障於五地。</s>
  </p>
  <p id="244">
    <s id="244:1">觀行流轉無明、</s>
  </p>
  <p id="245">
    <s id="245:1">麁相現前無明，</s>
  </p>
  <p id="246">
    <s id="246:1">此二無明障於六地。</s>
  </p>
  <p id="247">
    <s id="247:1">微細諸相現行無明、</s>
  </p>
  <p id="248">
    <s id="248:1">作意欣樂無相無明，</s>
  </p>
  <p id="249">
    <s id="249:1">此二無明障於七地。</s>
  </p>
  <p id="250">
    <s id="250:1">於無相觀功用無明、</s>
  </p>
  <p id="251">
    <s id="251:1">執相自在無明，</s>
  </p>
  <p id="252">
    <s id="252:1">此二無明障於八地。</s>
  </p>
  <p id="253">
    <s id="253:1">於所說義及名句文此二無礙未善巧無明、</s>
  </p>
  <p id="254">
    <s id="254:1">於詞辯才不隨意無明，</s>
  </p>
  <p id="255">
    <s id="255:1">此二無明障於九地。</s>
  </p>
  <p id="256">
    <s id="256:1">於大神通未得自在變現無明、</s>
  </p>
  <p id="257">
    <s id="257:1">微細祕密未能悟解事業無明，</s>
  </p>
  <p id="258">
    <s id="258:1">此二無明障於十地。</s>
  </p>
  <p id="259">
    <s id="259:1">於一切境微細所知障礙無明、</s>
  </p>
  <p id="260">
    <s id="260:1">極細煩惱麁重無明，</s>
  </p>
  <p id="261">
    <s id="261:1">此二無明障於佛地。</s>
  </p>
  <p id="262">
    <s id="262:1">「善男子！菩薩摩訶薩於初地中行施波羅蜜，</s>
  </p>
  <p id="263">
    <s id="263:1">於第二地行戒波羅蜜，</s>
  </p>
  <p id="264">
    <s id="264:1">於第三地行忍波羅蜜，</s>
  </p>
  <p id="265">
    <s id="265:1">於第四地行勤波羅蜜，</s>
  </p>
  <p id="266">
    <s id="266:1">於第五地行定波羅蜜，</s>
  </p>
  <p id="267">
    <s id="267:1">於第六地行慧波羅蜜，</s>
  </p>
  <p id="268">
    <s id="268:1">於第七地行方便勝智波羅蜜，</s>
  </p>
  <p id="269">
    <s id="269:1">於第八地行願波羅蜜，</s>
  </p>
  <p id="270">
    <s id="270:1">於第九地行力波羅蜜，</s>
  </p>
  <p id="271">
    <s id="271:1">於第十地行智波羅蜜。</s>
  </p>
  <p id="272">
    <s id="272:1">「善男子！菩薩摩訶薩最初發心攝受，能生妙寶三摩地；</s>
  </p>
  <p id="273">
    <s id="273:1">第二發心攝受，能生可愛樂三摩地；</s>
  </p>
  <p id="274">
    <s id="274:1">第三發心攝受，能生難動三摩地；</s>
  </p>
  <p id="275">
    <s id="275:1">第四發心攝受，能生不退轉三摩地；</s>
  </p>
  <p id="276">
    <s id="276:1">第五發心攝受，能生寶花三摩地；</s>
  </p>
  <p id="277">
    <s id="277:1">第六發心攝受，能生日圓光焰三摩地；</s>
  </p>
  <p id="278">
    <s id="278:1">第七發心攝受，能生一切願如意成就三摩地；</s>
  </p>
  <p id="279">
    <s id="279:1">第八發心攝受，能生現前證住三摩地；</s>
  </p>
  <p id="280">
    <s id="280:1">第九發心攝受，能生智藏三摩地；</s>
  </p>
  <p id="281">
    <s id="281:1">第十發心攝受，能生勇進三摩地。</s>
  </p>
  <p id="282">
    <s id="282:1">善男子！是名菩薩摩訶薩十種發心。</s>
  </p>
  <p id="283">
    <s id="283:1">「善男子！菩薩摩訶薩於此初地得陀羅尼，名依功德力。」</s>
  </p>
  <p id="284">
    <s id="284:1">爾時世尊即說呪曰：</s>
  </p>
  <p id="285">
    <s id="285:1">「怛姪他_晡𠷈儞_曼奴喇剃_獨虎_獨虎_獨虎_耶跋_蘇利瑜_阿婆婆薩底(丁里反，下皆同)_耶跋_旃達囉_調怛底_多跋達𠸪叉漫_憚茶鉢唎訶㘕_矩嚕_莎訶</s>
  </p>
  <p id="286">
    <s id="286:1">「善男子！此陀羅尼是過一恒河沙數諸佛所說，為護初地菩薩摩訶薩故。</s>
  </p>
  <p id="287">
    <s id="287:1">若有誦持此陀羅尼呪者，</s>
  </p>
  <p id="288">
    <s id="288:1">得脫一切怖畏， 所謂虎狼、師子、惡獸之類， 一切惡鬼、人非人等， 怨賊災橫及諸苦惱，</s>
  </p>
  <p id="289">
    <s id="289:1">解脫五障，</s>
  </p>
  <p id="290">
    <s id="290:1">不忘念初地。</s>
  </p>
  <p id="291">
    <s id="291:1">「善男子！菩薩摩訶薩於第二地得陀羅尼，名善安樂住。</s>
  </p>
  <p id="292">
    <s id="292:1">「怛姪他_嗢篅(入聲，下同)哩_質哩質哩_嗢篅羅篅羅(引)_喃繕覩繕覩嗢篅哩_虎嚕虎嚕_莎訶</s>
  </p>
  <p id="293">
    <s id="293:1">「善男子！此陀羅尼是過二恒河沙數諸佛所說，為護二地菩薩摩訶薩故。</s>
  </p>
  <p id="294">
    <s id="294:1">若有誦持此陀羅尼呪者，</s>
    <s id="294:2">脫諸怖畏惡獸、惡鬼、人非人等， 怨賊災橫及諸苦惱，</s>
  </p>
  <p id="295">
    <s id="295:1">解脫五障，</s>
  </p>
  <p id="296">
    <s id="296:1">不忘念二地。</s>
  </p>
  <p id="297">
    <s id="297:1">「善男子！菩薩摩訶薩於第三地得陀羅尼，名難勝力。</s>
  </p>
  <p id="298">
    <s id="298:1">「怛姪他_憚宅_枳般_宅枳_羯喇_㨖高喇㨖_雞由哩_憚㨖哩_莎訶</s>
  </p>
  <p id="299">
    <s id="299:1">「善男子！此陀羅尼是過三恒河沙數諸佛所說，為護三地菩薩摩訶薩故。</s>
  </p>
  <p id="300">
    <s id="300:1">若有誦持此陀羅尼呪者，</s>
  </p>
  <p id="301">
    <s id="301:1">脫諸怖畏惡獸、惡鬼、人非人等，怨賊災橫及諸苦惱，</s>
  </p>
  <p id="302">
    <s id="302:1">解脫五障，</s>
  </p>
  <p id="303">
    <s id="303:1">不忘念三地。</s>
  </p>
  <p id="304">
    <s id="304:1">「善男子！菩薩摩訶薩於第四地得陀羅尼，名大利益。</s>
  </p>
  <p id="305">
    <s id="305:1">「怛姪他_室唎室唎_陀弭儞陀弭儞_陀哩陀哩儞_室唎室唎儞_毘舍羅波世波始娜_畔陀弭帝_莎訶</s>
  </p>
  <p id="306">
    <s id="306:1">「善男子！此陀羅尼是過四恒河沙數諸佛所說，為護四地菩薩摩訶薩故。</s>
  </p>
  <p id="307">
    <s id="307:1">若有誦持此陀羅尼呪者，</s>
  </p>
  <p id="308">
    <s id="308:1">脫諸怖畏惡獸、惡鬼、人非人等，怨賊災橫及諸苦惱，</s>
  </p>
  <p id="309">
    <s id="309:1">解脫五障，</s>
  </p>
  <p id="310">
    <s id="310:1">不忘念四地。</s>
  </p>
  <p id="311">
    <s id="311:1">「善男子！菩薩摩訶薩於第五地得陀羅尼，名種種功德莊嚴。</s>
  </p>
  <p id="312">
    <s id="312:1">「怛姪他_訶哩訶哩_儞遮哩遮哩儞_羯喇摩(引)_儞僧羯喇摩(引)_儞_三婆山儞瞻跋儞_悉耽婆儞謨漢儞_碎閻步陛莎訶</s>
  </p>
  <p id="313">
    <s id="313:1">「善男子！此陀羅尼是過五恒河沙數諸佛所說，為護五地菩薩摩訶薩故。</s>
  </p>
  <p id="314">
    <s id="314:1">若有誦持此陀羅尼呪者，</s>
  </p>
  <p id="315">
    <s id="315:1">脫諸怖畏</s>
    <s id="315:2">惡獸、惡鬼、人非人等，怨賊災橫及諸苦惱，</s>
  </p>
  <p id="316">
    <s id="316:1">解脫五障，</s>
  </p>
  <p id="317">
    <s id="317:1">不忘念五地。</s>
  </p>
  <p id="318">
    <s id="318:1">「善男子！菩薩摩訶薩於第六地得陀羅尼，名圓滿智。</s>
  </p>
  <p id="319">
    <s id="319:1">「怛姪他_毘徙哩毘徙哩_摩哩儞迦哩迦哩_毘度漢底_嚕嚕嚕嚕_主嚕主嚕杜嚕婆杜嚕婆_捨捨設者婆哩灑莎(入)_悉底薩婆薩埵喃_悉甸覩曼怛囉鉢陀儞莎訶</s>
  </p>
  <p id="320">
    <s id="320:1">「善男子！此陀羅尼是過六恒河沙數諸佛所說，為護六地菩薩摩訶薩故。</s>
  </p>
  <p id="321">
    <s id="321:1">若有誦持此陀羅尼呪者，</s>
  </p>
  <p id="322">
    <s id="322:1">脫諸怖畏</s>
    <s id="322:2">惡獸、惡鬼、人非人等，怨賊災橫及諸苦惱，</s>
  </p>
  <p id="323">
    <s id="323:1">解脫五障，</s>
  </p>
  <p id="324">
    <s id="324:1">不忘念六地。</s>
  </p>
  <p id="325">
    <s id="325:1">「善男子！菩薩摩訶薩於第七地得陀羅尼，名法勝行。</s>
  </p>
  <p id="326">
    <s id="326:1">「怛姪他_勺訶(上)_勺訶(引)_嚕勺訶勺訶勺訶嚕_鞞陸枳鞞陸枳_阿蜜㗚哆唬漢儞勃哩山儞_鞞嚕勅枳婆嚕伐底_鞞提呬枳_頻陀鞞哩儞_阿蜜哩底枳_薄虎主愈薄虎主愈莎訶</s>
  </p>
  <p id="327">
    <s id="327:1">「善男子！此陀羅尼是過七恒河沙數諸佛所說，為護七地菩薩摩訶薩故。</s>
  </p>
  <p id="328">
    <s id="328:1">若有誦持此陀羅尼呪者，</s>
  </p>
  <p id="329">
    <s id="329:1">脫諸怖畏</s>
    <s id="329:2">惡獸、惡鬼、人非人等，怨賊災橫及諸苦惱，</s>
  </p>
  <p id="330">
    <s id="330:1">解脫五障，</s>
  </p>
  <p id="331">
    <s id="331:1">不忘念七地。</s>
  </p>
  <p id="332">
    <s id="332:1">「善男子！菩薩摩訶薩於第八地得陀羅尼，名無盡藏。</s>
  </p>
  <p id="333">
    <s id="333:1">「怛姪他_室唎室唎室唎儞_蜜底蜜底_羯哩羯哩醯嚕醯嚕_主嚕主嚕_畔陀弭莎訶</s>
  </p>
  <p id="334">
    <s id="334:1">「善男子！此陀羅尼是過八恒河沙數諸佛所說，為護八地菩薩摩訶薩故。</s>
  </p>
  <p id="335">
    <s id="335:1">若有誦持此陀羅尼呪者，</s>
  </p>
  <p id="336">
    <s id="336:1">脫諸怖畏</s>
    <s id="336:2">惡獸、惡鬼、人非人等，怨賊災橫及諸苦惱，</s>
  </p>
  <p id="337">
    <s id="337:1">解脫五障，</s>
  </p>
  <p id="338">
    <s id="338:1">不忘念八地。</s>
  </p>
  <p id="339">
    <s id="339:1">「善男子！菩薩摩訶薩於第九地得陀羅尼，名無量門。</s>
  </p>
  <p id="340">
    <s id="340:1">「怛姪他_訶哩旃荼哩枳_俱藍婆喇體(天里反)_都剌死_跋吒跋吒死室唎室唎迦室哩迦必室唎_莎(蘇活反)悉底_薩婆薩埵喃莎訶</s>
  </p>
  <p id="341">
    <s id="341:1">「善男子！此陀羅尼是過九恒河沙數諸佛所說，為護九地菩薩摩訶薩故。</s>
  </p>
  <p id="342">
    <s id="342:1">若有誦持此陀羅尼呪者，</s>
  </p>
  <p id="343">
    <s id="343:1">脫諸怖畏</s>
    <s id="343:2">惡獸、惡鬼、人非人等，怨賊災橫及諸苦惱，</s>
  </p>
  <p id="344">
    <s id="344:1">解脫五障，</s>
  </p>
  <p id="345">
    <s id="345:1">不忘念九地。</s>
  </p>
  <p id="346">
    <s id="346:1">「善男子！菩薩摩訶薩於第十地得陀羅尼，名破金剛山。</s>
  </p>
  <p id="347">
    <s id="347:1">「怛姪他_悉提(去)_蘇悉提(去)謨折儞木察儞毘木底菴末麗_毘末麗涅末麗_忙揭麗呬㘓若揭鞞_曷喇怛娜揭鞞_三曼多跋姪麗_薩婆頞他娑憚儞_摩捺斯莫訶摩捺斯_頞步底頞_窒步底_阿𡃤誓毘喇誓頞主底菴蜜㗚底_阿𡃤誓毘喇誓_跋㘕謎_跋囉蚶(火含)麼莎(入)_囇晡喇儞晡喇娜_曼奴喇剃莎訶</s>
  </p>
  <p id="348">
    <s id="348:1">「善男子！此陀羅尼灌頂吉祥句，</s>
    <s id="348:2">是過十恒河沙數諸佛所說，為護十地菩薩摩訶薩故。</s>
  </p>
  <p id="349">
    <s id="349:1">若有誦持此陀羅尼呪者，</s>
  </p>
  <p id="350">
    <s id="350:1">脫諸怖畏</s>
    <s id="350:2">惡獸、惡鬼、人非人等，怨賊災橫，</s>
  </p>
  <p id="351">
    <s id="351:1">一切毒害，皆悉除滅，</s>
  </p>
  <p id="352">
    <s id="352:1">解脫五障，</s>
  </p>
  <p id="353">
    <s id="353:1">不忘念十地。」</s>
  </p>
  <p id="354">
    <s id="354:1">爾時師子相無礙光焰菩薩，聞佛說此不可思議陀羅尼已，</s>
  </p>
  <p id="355">
    <s id="355:1">即從座起，</s>
    <s id="355:2">偏袒右肩，</s>
  </p>
  <p id="356">
    <s id="356:1">右膝著地，</s>
  </p>
  <p id="357">
    <s id="357:1">合掌恭敬頂禮佛足，以頌讚佛：</s>
  </p>
  <p id="358">
    <s id="358:1">「敬禮無譬喻， 甚深無相法；</s>
  </p>
  <p id="359">
    <s id="359:1">眾生失正知，</s>
  </p>
  <p id="360">
    <s id="360:1">唯佛能濟度。</s>
  </p>
  <p id="361">
    <s id="361:1">如來明慧眼， 不見一法相；</s>
  </p>
  <p id="362">
    <s id="362:1">復以正法眼， 普照不思議。</s>
  </p>
  <p id="363">
    <s id="363:1">不生於一法，</s>
    <s id="363:2">亦不滅一法；</s>
  </p>
  <p id="364">
    <s id="364:1">由斯平等見，</s>
    <s id="364:2">得至無上處。</s>
  </p>
  <p id="365">
    <s id="365:1">不壞於生死，亦不住涅槃；</s>
  </p>
  <p id="366">
    <s id="366:1">不著於二邊，</s>
    <s id="366:2">是故證圓寂。</s>
  </p>
  <p id="367">
    <s id="367:1">於淨不淨品，世尊知一味；</s>
  </p>
  <p id="368">
    <s id="368:1">由不分別法，獲得最清淨。</s>
  </p>
  <p id="369">
    <s id="369:1">世尊無邊身，</s>
    <s id="369:2">不說於一字；</s>
  </p>
  <p id="370">
    <s id="370:1">令諸弟子眾，法雨皆充滿。</s>
  </p>
  <p id="371">
    <s id="371:1">佛觀眾生相，一切種皆無；</s>
  </p>
  <p id="372">
    <s id="372:1">然於苦惱者，常興於救護。</s>
  </p>
  <p id="373">
    <s id="373:1">苦樂常無常，</s>
  </p>
  <p id="374">
    <s id="374:1">有我無我等；</s>
  </p>
  <p id="375">
    <s id="375:1">不一亦不異，</s>
  </p>
  <p id="376">
    <s id="376:1">不生亦不滅。</s>
  </p>
  <p id="377">
    <s id="377:1">如是眾多義，隨說有差別；</s>
  </p>
  <p id="378">
    <s id="378:1">譬如空谷響，</s>
  </p>
  <p id="379">
    <s id="379:1">唯佛能了知。</s>
  </p>
  <p id="380">
    <s id="380:1">法界無分別，</s>
    <s id="380:2">是故無異乘；</s>
  </p>
  <p id="381">
    <s id="381:1">為度眾生故，</s>
    <s id="381:2">分別說有三。」</s>
  </p>
  <p id="382">
    <s id="382:1">爾時，大自在梵天王亦從座起，</s>
  </p>
  <p id="383">
    <s id="383:1">偏袒右肩，</s>
  </p>
  <p id="384">
    <s id="384:1">右膝著地，</s>
  </p>
  <p id="385">
    <s id="385:1">合掌恭敬</s>
    <s id="385:2">頂禮佛足，</s>
  </p>
  <p id="386">
    <s id="386:1">而白佛言：</s>
    <s id="386:2">「世尊！此《金光明最勝王經》，</s>
    <s id="386:3">希有難量，</s>
  </p>
  <p id="387">
    <s id="387:1">初中後善，文義究竟，</s>
  </p>
  <p id="388">
    <s id="388:1">皆能成就一切佛法；</s>
  </p>
  <p id="389">
    <s id="389:1">若受持者，是人則為報諸佛恩。」</s>
  </p>
  <p id="390">
    <s id="390:1">佛言：</s>
    <s id="390:2">「善男子！如是！如是！</s>
    <s id="390:3">如汝所說。</s>
  </p>
  <p id="391">
    <s id="391:1">善男子！若得聽聞是經典者，</s>
  </p>
  <p id="392">
    <s id="392:1">皆不退於阿耨多羅三藐三菩提。</s>
  </p>
  <p id="393">
    <s id="393:1">何以故？</s>
  </p>
  <p id="394">
    <s id="394:1">善男子！是能成熟不退地菩薩殊勝善根，</s>
  </p>
  <p id="395">
    <s id="395:1">是第一法印，</s>
  </p>
  <p id="396">
    <s id="396:1">是眾經王，</s>
  </p>
  <p id="397">
    <s id="397:1">故應聽聞、受持、讀誦。</s>
  </p>
  <p id="398">
    <s id="398:1">何以故？</s>
  </p>
  <p id="399">
    <s id="399:1">善男子！若一切眾生未種善根，</s>
  </p>
  <p id="400">
    <s id="400:1">未成熟善根，</s>
  </p>
  <p id="401">
    <s id="401:1">未親近諸佛者，</s>
  </p>
  <p id="402">
    <s id="402:1">不能聽聞是微妙法。</s>
  </p>
  <p id="403">
    <s id="403:1">若善男子、善女人能聽受者，</s>
  </p>
  <p id="404">
    <s id="404:1">一切罪障皆悉除滅，</s>
  </p>
  <p id="405">
    <s id="405:1">得最清淨，</s>
  </p>
  <p id="406">
    <s id="406:1">常得見佛，</s>
  </p>
  <p id="407">
    <s id="407:1">不離諸佛及善知識勝行之人，</s>
  </p>
  <p id="408">
    <s id="408:1">恒聞妙法，</s>
  </p>
  <p id="409">
    <s id="409:1">住不退地，</s>
  </p>
  <p id="410">
    <s id="410:1">獲得如是勝陀羅尼門無盡無減；</s>
  </p>
  <p id="411">
    <s id="411:1">所謂海印出妙功德陀羅尼無盡無減；</s>
  </p>
  <p id="412">
    <s id="412:1">通達眾生意行言語陀羅尼無盡無減，</s>
  </p>
  <p id="413">
    <s id="413:1">日圓無垢相光陀羅尼無盡無減；</s>
  </p>
  <p id="414">
    <s id="414:1">滿月相光陀羅尼無盡無減；</s>
  </p>
  <p id="415">
    <s id="415:1">能伏諸惑演功德流陀羅尼無盡無減；</s>
  </p>
  <p id="416">
    <s id="416:1">破金剛山陀羅尼無盡無減；</s>
  </p>
  <p id="417">
    <s id="417:1">說不可說義因緣藏陀羅尼無盡無減；</s>
  </p>
  <p id="418">
    <s id="418:1">通達實語法則音聲陀羅尼無盡無減；</s>
  </p>
  <p id="419">
    <s id="419:1">虛空無垢心行印陀羅尼無盡無減；</s>
  </p>
  <p id="420">
    <s id="420:1">無邊佛身皆能顯現陀羅尼無盡無減。</s>
  </p>
  <p id="421">
    <s id="421:1">「善男子！如是等無盡無減諸陀羅尼門得成就故，</s>
  </p>
  <p id="422">
    <s id="422:1">是菩薩摩訶薩能於十方一切佛土化作佛身，</s>
  </p>
  <p id="423">
    <s id="423:1">演說無上種種正法，</s>
  </p>
  <p id="424">
    <s id="424:1">於法真如不動不住、不來不去，</s>
  </p>
  <p id="425">
    <s id="425:1">善能成熟一切眾生善根，</s>
  </p>
  <p id="426">
    <s id="426:1">亦不見一眾生可成熟者。</s>
  </p>
  <p id="427">
    <s id="427:1">雖說種種諸法， 於言辭中不動不住、不去不來，</s>
  </p>
  <p id="428">
    <s id="428:1">能於生滅證無生滅。</s>
  </p>
  <p id="429">
    <s id="429:1">以何因緣說諸行法無有去來？</s>
  </p>
  <p id="430">
    <s id="430:1">由一切法體無異故。」</s>
  </p>
  <p id="431">
    <s id="431:1">說是法時，</s>
  </p>
  <p id="432">
    <s id="432:1">三萬億菩薩摩訶薩得無生法忍，</s>
  </p>
  <p id="433">
    <s id="433:1">無量諸菩薩不退菩提心，</s>
  </p>
  <p id="434">
    <s id="434:1">無量無邊苾芻、苾芻尼得法眼淨，</s>
  </p>
  <p id="435">
    <s id="435:1">無量眾生發菩薩心。</s>
  </p>
  <p id="436">
    <s id="436:1">爾時，世尊而說頌曰：</s>
  </p>
  <p id="437">
    <s id="437:1">「勝法能逆生死流，</s>
  </p>
  <p id="438">
    <s id="438:1">甚深微妙難得見；</s>
  </p>
  <p id="439">
    <s id="439:1">有情盲冥貪欲覆，</s>
  </p>
  <p id="440">
    <s id="440:1">由不見故受眾苦。」</s>
  </p>
  <p id="441">
    <s id="441:1">爾時，大眾俱從座起，</s>
  </p>
  <p id="442">
    <s id="442:1">頂禮佛足而白佛言：</s>
  </p>
  <p id="443">
    <s id="443:1">「世尊！若所在處，講宣讀誦此《金光明最勝王經》，</s>
  </p>
  <p id="444">
    <s id="444:1">我等大眾皆悉往彼為作聽眾，</s>
  </p>
  <p id="445">
    <s id="445:1">是說法師令得利益，安樂無障，</s>
  </p>
  <p id="446">
    <s id="446:1">身意泰然。</s>
  </p>
  <p id="447">
    <s id="447:1">我等皆當盡心供養，</s>
  </p>
  <p id="448">
    <s id="448:1">亦令聽眾安隱快樂，</s>
  </p>
  <p id="449">
    <s id="449:1">所住國土，無諸怨賊、恐怖、厄難、飢饉之苦，</s>
  </p>
  <p id="450">
    <s id="450:1">人民熾盛。</s>
  </p>
  <p id="451">
    <s id="451:1">此說法處道場之地，一切諸天、人非人等一切眾生，不應履踐及以污穢。</s>
  </p>
  <p id="452">
    <s id="452:1">何以故？</s>
  </p>
  <p id="453">
    <s id="453:1">說法之處即是制底，</s>
  </p>
  <p id="454">
    <s id="454:1">當以香花、繒綵、幡蓋而為供養，</s>
  </p>
  <p id="455">
    <s id="455:1">我等常為守護，令離衰損。」</s>
  </p>
  <p id="456">
    <s id="456:1">佛告大眾：</s>
    <s id="456:2">「善男子！汝等應當精勤修習此妙經典，</s>
  </p>
  <p id="457">
    <s id="457:1">是則正法久住於世。</s>
  </p>
</text>
