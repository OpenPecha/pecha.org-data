<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
  </p>
  <p id="2">
    <s id="2:1">授記品第二十三</s>
  </p>
  <p id="3">
    <s id="3:1">爾時，如來於大眾中</s>
    <s id="3:2">廣說法已，</s>
    <s id="3:3">欲為妙幢菩薩</s>
    <s id="3:4">及其二子銀幢銀光，</s>
    <s id="3:5">授阿耨多羅三藐三菩提記。</s>
  </p>
  <p id="4">
    <s id="4:1">時有十千天子，</s>
    <s id="4:2">最勝光明而為上首，</s>
    <s id="4:3">俱從三十三天來至佛所，</s>
    <s id="4:4">頂禮佛足，</s>
    <s id="4:5">却坐一面，</s>
    <s id="4:6">聽佛說法。</s>
  </p>
  <p id="5">
    <s id="5:1">爾時，佛告妙幢菩薩言：</s>
    <s id="5:2">「汝於來世過無量無數百千萬億那庾多劫已，</s>
    <s id="5:3">於金光明世界，</s>
    <s id="5:4">當成阿耨多羅三藐三菩提，</s>
    <s id="5:5">號金寶山王如來、應、正遍知、明行足、善逝、世間解、無上士、調御丈夫、天人師、佛、世尊，</s>
    <s id="5:6">出現於世；</s>
    <s id="5:7">時此如來般涅槃後，</s>
    <s id="5:8">所有教法亦皆滅盡。</s>
  </p>
  <p id="6">
    <s id="6:1">時彼長子名曰銀幢，</s>
    <s id="6:2">即於此界次補佛處，</s>
    <s id="6:3">世界爾時轉名淨幢，</s>
    <s id="6:4">當得作佛，</s>
    <s id="6:5">名曰金幢光如來、應、正遍知、明行足、善逝、世間解、無上士、調御丈夫、天人師、佛、世尊。</s>
  </p>
  <p id="7">
    <s id="7:1">時此如來</s>
    <s id="7:2">般涅槃後，</s>
    <s id="7:3">所有教法亦皆滅盡。</s>
  </p>
  <p id="8">
    <s id="8:1">次子銀光</s>
    <s id="8:2">即補佛處，</s>
    <s id="8:3">還於此界當得作佛，</s>
    <s id="8:4">號曰金光明如來、應、正遍知、明行足、善逝、世間解、無上士、調御丈夫、天人師、佛、世尊。 」</s>
    <s id="8:5">是時十千天子</s>
    <s id="8:6">聞三大士得授記已，</s>
    <s id="8:7">復聞如是最勝王經，</s>
    <s id="8:8">心生歡喜，</s>
    <s id="8:9">清淨無垢，</s>
    <s id="8:10">猶如虛空。</s>
  </p>
  <p id="9">
    <s id="9:1">爾時，如來知是十千天子</s>
    <s id="9:2">善根成熟，</s>
    <s id="9:3">即便與授大菩提記：</s>
    <s id="9:4">「汝等天子於當來世，</s>
    <s id="9:5">過無量無數百千萬億那庾多劫，</s>
    <s id="9:6">於最勝因陀羅高幢世界，</s>
    <s id="9:7">得成阿耨多羅三藐三菩提，</s>
    <s id="9:8">同一種姓，</s>
    <s id="9:9">又同一名，</s>
    <s id="9:10">號曰面目清淨優鉢羅香山，</s>
    <s id="9:11">十號具足，</s>
    <s id="9:12">如是次第十千諸佛出現於世。 」</s>
    <s id="9:13">爾時，菩提樹神白佛言：</s>
    <s id="9:14">「世尊！是十千天子從三十三天，</s>
    <s id="9:15">為聽法故，</s>
    <s id="9:16">來詣佛所，</s>
    <s id="9:17">云何如來便與授記當得成佛？</s>
  </p>
  <p id="10">
    <s id="10:1">世尊！我未曾聞是諸天子具足修習六波羅蜜多、</s>
    <s id="10:2">難行苦行、</s>
    <s id="10:3">捨於手足、</s>
    <s id="10:4">頭目髓腦、</s>
    <s id="10:5">眷屬妻子、</s>
    <s id="10:6">象馬車乘、</s>
    <s id="10:7">奴婢僕使、</s>
    <s id="10:8">宮殿園林、</s>
    <s id="10:9">金銀、</s>
    <s id="10:10">琉璃、車𤦲、瑪瑙、珊瑚、虎珀、璧玉、珂貝、</s>
    <s id="10:11">飲食衣服、</s>
    <s id="10:12">臥具醫藥，</s>
    <s id="10:13">如餘無量百千菩薩，</s>
    <s id="10:14">以諸供具</s>
    <s id="10:15">供養過去無數百千萬億那庾多佛，</s>
    <s id="10:16">如是菩薩各經無量無邊劫數，</s>
    <s id="10:17">然後方得受菩提記。</s>
  </p>
  <p id="11">
    <s id="11:1">世尊！是諸天子，</s>
    <s id="11:2">以何因緣，</s>
    <s id="11:3">修何勝行，</s>
    <s id="11:4">種何善根，</s>
    <s id="11:5">從彼天來</s>
    <s id="11:6">暫時聞法，</s>
    <s id="11:7">便得授記？</s>
  </p>
  <p id="12">
    <s id="12:1">惟願世尊，為我解說斷除疑網。 」</s>
    <s id="12:2">佛告樹神：</s>
    <s id="12:3">「善女天！如汝所說，</s>
    <s id="12:4">皆從勝妙善根因緣，</s>
    <s id="12:5">勤苦修已，</s>
    <s id="12:6">方得授記。</s>
  </p>
  <p id="13">
    <s id="13:1">此諸天子，於妙天宮捨五欲樂，</s>
    <s id="13:2">故來聽是《金光明經》，</s>
    <s id="13:3">既聞法已，</s>
    <s id="13:4">於是經中心生殷重，</s>
    <s id="13:5">如淨琉璃無諸瑕穢，</s>
    <s id="13:6">復得聞此三大菩薩授記之事，</s>
    <s id="13:7">亦由過去久修正行</s>
    <s id="13:8">誓願因緣，</s>
    <s id="13:9">是故我今皆與授記，於未來世當成阿耨多羅三藐三菩提。 」</s>
    <s id="13:10">時彼樹神聞佛說已，</s>
    <s id="13:11">歡喜信受。</s>
  </p>
</text>
