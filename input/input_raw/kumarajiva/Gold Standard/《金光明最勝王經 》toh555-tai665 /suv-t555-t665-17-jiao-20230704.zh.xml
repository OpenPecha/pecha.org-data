<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
  </p>
  <p id="2">
    <s id="2:1">大吉祥天女增長財物品第十七</s>
  </p>
  <p id="3">
    <s id="3:1">爾時，大吉祥天女復白佛言：</s>
    <s id="3:2">「世尊！北方薜室羅末拏天王城名有財，</s>
    <s id="3:3">去城不遠，</s>
    <s id="3:4">有園名曰妙華福光，</s>
    <s id="3:5">中有勝殿，</s>
    <s id="3:6">七寶所成。</s>
  </p>
  <p id="4">
    <s id="4:1">世尊！我常住彼。</s>
  </p>
  <p id="5">
    <s id="5:1">若復有人欲求五穀日日增多、</s>
    <s id="5:2">倉庫盈溢者，</s>
    <s id="5:3">應當發起敬信之心，</s>
    <s id="5:4">淨治一室，</s>
    <s id="5:5">瞿摩塗地，</s>
    <s id="5:6">應畫我像，種種瓔珞周匝莊嚴；</s>
    <s id="5:7">當洗浴身，</s>
    <s id="5:8">著淨衣服，</s>
    <s id="5:9">塗以名香，</s>
    <s id="5:10">入淨室內，</s>
    <s id="5:11">發心為我每日三時稱彼佛名及此經名號而申禮敬：</s>
    <s id="5:12">『南謨琉璃金山寶花光照吉祥功德海如來！』</s>
    <s id="5:13">持諸香花</s>
    <s id="5:14">及以種種甘美飲食，</s>
    <s id="5:15">至心奉獻，</s>
    <s id="5:16">亦以香花及諸飲食供養我像；</s>
    <s id="5:17">復持飲食，</s>
    <s id="5:18">散擲餘方，</s>
    <s id="5:19">施諸神等，</s>
    <s id="5:20">實言邀請大吉祥天，</s>
    <s id="5:21">發所求願：</s>
    <s id="5:22">『若如所言是不虛者，</s>
    <s id="5:23">於我所請，勿令空爾。 』</s>
    <s id="5:24">于時吉祥天女，知是事已，</s>
    <s id="5:25">便生愍念，</s>
    <s id="5:26">令其宅中財穀增長。</s>
  </p>
  <p id="6">
    <s id="6:1">即當誦呪請召於我，</s>
    <s id="6:2">先稱佛名及菩薩名字，</s>
    <s id="6:3">一心敬禮：</s>
    <s id="6:4">「南謨一切十方三世諸佛</s>
    <s id="6:5">南謨寶髻佛</s>
    <s id="6:6">南謨無垢光明寶幢佛</s>
    <s id="6:7">南謨金幢光佛</s>
    <s id="6:8">南謨百金光藏佛</s>
    <s id="6:9">南謨金蓋寶積佛</s>
    <s id="6:10">南謨金花光幢佛</s>
    <s id="6:11">南謨大燈光佛</s>
    <s id="6:12">南謨大寶幢佛</s>
    <s id="6:13">南謨東方不動佛</s>
    <s id="6:14">南謨南方寶幢佛</s>
    <s id="6:15">南謨西方無量壽佛</s>
    <s id="6:16">南謨北方天鼓音王佛</s>
    <s id="6:17">南謨妙幢菩薩</s>
    <s id="6:18">南謨金光菩薩</s>
    <s id="6:19">南謨金藏菩薩</s>
    <s id="6:20">南謨常啼菩薩</s>
    <s id="6:21">南謨法上菩薩</s>
    <s id="6:22">南謨善安菩薩</s>
    <s id="6:23">「敬禮如是佛菩薩已，</s>
    <s id="6:24">次當誦呪</s>
    <s id="6:25">請召我大吉祥天女。</s>
  </p>
  <p id="7">
    <s id="7:1">由此呪力，</s>
    <s id="7:2">所求之事皆得成就。 」</s>
    <s id="7:3">即說呪曰：「南謨室唎莫訶天女</s>
    <s id="7:4">怛姪他_鉢唎脯𠷈拏折囇_三曼䫂_達喇設泥(去聲，下皆同爾)莫訶毘訶囉揭諦_三曼哆毘曇末泥_莫訶迦哩也_鉢喇底瑟侘鉢泥_薩婆頞_他娑彈泥_蘇鉢喇底晡囇_㢌耶娜達摩多莫訶毘俱比諦_莫訶迷咄嚕_鄔波僧呬羝_莫訶頡唎使_蘇僧近(入聲)哩呬羝_三曼多頞他_阿奴波喇泥_莎訶</s>
    <s id="7:5">「世尊！若人誦持如是神呪</s>
    <s id="7:6">請召我時，</s>
    <s id="7:7">我聞請已，</s>
    <s id="7:8">即至其所，</s>
    <s id="7:9">令願得遂。</s>
  </p>
  <p id="8">
    <s id="8:1">世尊！是灌頂法句，</s>
    <s id="8:2">定成就句，</s>
    <s id="8:3">真實之句，</s>
    <s id="8:4">無虛誑句，</s>
    <s id="8:5">是平等行，</s>
    <s id="8:6">於諸眾生是正善根。</s>
  </p>
  <p id="9">
    <s id="9:1">若有受持讀誦呪者，</s>
    <s id="9:2">應七日七夜受八支戒，</s>
    <s id="9:3">於晨朝時先嚼齒木</s>
    <s id="9:4">淨澡漱已，</s>
    <s id="9:5">及於晡後香花供養一切諸佛，</s>
    <s id="9:6">自陳其罪。</s>
  </p>
  <p id="10">
    <s id="10:1">當為己身及諸含識迴向發願，</s>
    <s id="10:2">令所悕求速得成就。</s>
  </p>
  <p id="11">
    <s id="11:1">淨治一室，</s>
    <s id="11:2">或在空閑阿蘭若處，</s>
    <s id="11:3">瞿摩為壇，</s>
    <s id="11:4">燒栴檀香，</s>
    <s id="11:5">而為供養。</s>
  </p>
  <p id="12">
    <s id="12:1">置一勝座，</s>
    <s id="12:2">幡蓋莊嚴，</s>
    <s id="12:3">以諸名花布列壇內，</s>
    <s id="12:4">應當至心誦持前呪，</s>
    <s id="12:5">悕望我至。</s>
  </p>
  <p id="13">
    <s id="13:1">我於爾時即便護念觀察是人，</s>
    <s id="13:2">來入其室，就座而坐，</s>
    <s id="13:3">受其供養。</s>
  </p>
  <p id="14">
    <s id="14:1">從是以後，</s>
    <s id="14:2">當令彼人於睡夢中得見於我，</s>
    <s id="14:3">隨所求事以實告知。</s>
  </p>
  <p id="15">
    <s id="15:1">若聚落空澤及僧住處，</s>
    <s id="15:2">隨所求者，</s>
    <s id="15:3">皆令圓滿，</s>
    <s id="15:4">金銀財寶、</s>
    <s id="15:5">牛羊穀麥、</s>
    <s id="15:6">飲食衣服，</s>
    <s id="15:7">皆得隨心受諸快樂。</s>
  </p>
  <p id="16">
    <s id="16:1">既得如是勝妙果報，</s>
    <s id="16:2">當以上分供養三寶，</s>
    <s id="16:3">及施於我，</s>
    <s id="16:4">廣修法會，</s>
    <s id="16:5">設諸飲食，</s>
    <s id="16:6">布列香花。</s>
  </p>
  <p id="17">
    <s id="17:1">既供養已，</s>
    <s id="17:2">所有供養貨之取直，</s>
    <s id="17:3">復為供養。</s>
  </p>
  <p id="18">
    <s id="18:1">我當終身常住於此，</s>
    <s id="18:2">擁護是人，</s>
    <s id="18:3">令無闕乏，</s>
    <s id="18:4">隨所悕求， 悉皆稱意。</s>
  </p>
  <p id="19">
    <s id="19:1">亦當時時給濟貧乏，</s>
    <s id="19:2">不應慳惜，獨為己身。</s>
  </p>
  <p id="20">
    <s id="20:1">常讀是經，</s>
    <s id="20:2">供養不絕，</s>
    <s id="20:3">當以此福普施一切，</s>
    <s id="20:4">迴向菩提，</s>
    <s id="20:5">願出生死，速得解脫。 」</s>
    <s id="20:6">爾時，世尊讚言：{}</s>
    <s id="20:7">{「善哉！吉祥天女！}</s>
    <s id="20:8">汝能如是流布此經，{}</s>
    <s id="20:9">{不可思議，}</s>
    <s id="20:10">自他俱益。</s>
  </p>
</text>
