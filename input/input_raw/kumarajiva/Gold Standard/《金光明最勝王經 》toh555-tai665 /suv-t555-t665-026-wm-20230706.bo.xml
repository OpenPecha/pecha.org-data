<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་ [137a.6]རྣམ་པར་རྒྱལ་བ་མདོ་སྡེའི་རྒྱལ་པོ། བམ་པོ་བཅུ་པ་སྟེ་ཐ་མ།</s>
    <s id="1:2">དེ་ནས་བཅོམ་ལྡན་འདས་ཀྱིས་འཁོར་མང་པོ་རྣམས་ལ་ལྷའི་བུ་སྟོང་ཕྲག་བཅུ་པོ་དེ་དག་གི་སྔོན་གྱི་རྒྱུ་དང་རྐྱེན་བཀས་བཤད་ནས</s>
  </p>
  <p id="2">
    <s id="2:1">ཡང་བྱང་ཆུབ་ཀྱི་ཤིང་གི་ལྷ་མོ་དང་འཁོར་མང་པོ་རྣམས་ལ་བཀའ་སྩལ་པ།</s>
    <s id="2:2">[137a.7]ངས་འདས་པའི་དུས་ཀྱི་ཚེ་བྱང་ཆུབ་སེམས་དཔའི་ལམ་སྤྱོད་པ་ན་</s>
    <s id="2:3">ཆུ་དང་ཟས་སྦྱིན་པ་བཏང་ནས་ཉ་དེ་དག་གི་སྲོག་ལ་ཕན་བཏགས་པ་འབའ་ཞིག་བྱས་པ་མ་ཡིན་གྱི།</s>
    <s id="2:4">ཤིན་ཏུ་ཕངས་པའི་ལུས་ཀྱང་ཡོངས་སུ་བཏང་སྟེ</s>
  </p>
  <p id="3">
    <s id="3:1">དེའི་རྒྱུ་དང་རྐྱེན་གང་ཡིན་པ་ལྷན་ཅིག་བལྟ་བར་བྱའོ། ། </s>
  </p>
  <p id="4">
    <s id="4:1">[137b] [137b.1]དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་</s>
    <s id="4:2">ལྷའི་གནས་ཀྱི་སྟེང་དང་། ལྷའི་གནས་ཀྱི་འོག་ཐམས་ཅད་ན་མཆོག་ཏུ་རྣམ་པར་རྒྱལ་བ། མཆོག་ཏུ་བཙུན་པ།</s>
    <s id="4:3">འོད་ཟེར་བརྒྱ་སྟོང་དུ་མས་ཕྱོགས་བཅུའི་འཇིག་རྟེན་གྱི་ཁམས་གསལ་བར་ [137b.2]མཛད་པ།</s>
    <s id="4:4">མཁྱེན་པ་ཐམས་ཅད་ཕུན་སུམ་ཚོགས་པར་གྱུར་པ།</s>
    <s id="4:5">ཡོན་ཏན་ཡོངས་སུ་རྫོགས་པར་གྱུར་པ་</s>
    <s id="4:6">དེས་དགེ་སློང་རྣམས་དང་། འཁོར་མང་པོ་རྣམས་དང་ཐབས་ཅིག་ཏུ་པཉྩ་ལའི་ལྗོངས་སུ་བྱོན་ནས</s>
  </p>
  <p id="5">
    <s id="5:1">ནགས་ཚལ་ས་གཞི་ཤིན་ཏུ་མཉམ་ལ་</s>
    <s id="5:2">ཚེར་མ་རྣམས་མེད་ [137b.3]པ་</s>
    <s id="5:3">མེ་ཏོག་མཆོག་དམ་པ་དང་རྩྭ་འཇམ་པོ་དག་གིས་ཀུན་དུ་ཁྱབ་པར་བཀྲམ་པར་གཤེགས་ཏེ།</s>
  </p>
  <p id="6">
    <s id="6:1">བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།</s>
    <s id="6:2">ཁྱོད་ཀྱིས་ཤིང་འདིའི་དྲུང་དུ་ངའི་ཆེད་དུ་སྟན་ཐིང་ཤིག །</s>
    <s id="6:3">དེ་ནས་ཚེ་དང་ལྡན་པ་ཀུན་དགའ་བོས་བཀའ་ [137b.4]མཉན་ནས་གདན་བཏིང་ངོ་། །</s>
  </p>
  <p id="7">
    <s id="7:1">བཏིང་ཟིན་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གདན་བཤམས་ལགས་ན་འཕགས་པས་དུས་མཁྱེན་པར་མཛད་དུ་གསོལ།</s>
  </p>
  <p id="8">
    <s id="8:1">དེ་ནས་བཅོམ་ལྡན་འདས་གདན་གྱི་སྟེང་དུ་སྐྱིལ་མོ་ཀྲུང་བཅས་ཏེ་སྐུ་དྲང་ [137b.5]པོར་བསྲང་ནས། ཡང་དག་པའི་དྲན་པ་ཉེ་བར་བཞག་སྟེ་བཞུགས་ནས་</s>
  </p>
  <p id="9">
    <s id="9:1">དགེ་སློང་རྣམས་ལ་བཀའ་སྩལ་པ།</s>
    <s id="9:2">ཁྱེད་ཅག་སྔོན་དཀའ་བ་སྤྱད་པའི་བྱང་ཆུབ་སེམས་དཔའི་སྔོན་གྱི་ལུས་ཀྱི་རིང་བསྲེལ་བལྟ་བར་འདོད་དམ།</s>
    <s id="9:3">དགེ་སློང་རྣམས་ཀྱིས་གསོལ་བ།</s>
    <s id="9:4">བདག་ཅག་ [137b.6]མཐོང་བར་མོས་ལགས་སོ། །</s>
    <s id="9:5">དེ་ནས་བཅོམ་ལྡན་འདས་བསོད་ནམས་བརྒྱས་རབ་ཏུ་བརྒྱན་པ། མཚན་དང་དཔེ་བྱད་དང་ལྡན་པའི་ཕྱག་གིས་ས་ལ་བསྣུན་པ་དང་།</s>
    <s id="9:6">དེའི་ཚེ་ས་ཆེན་པོ་རྣམ་པ་དྲུག་ཏུ་རབ་ཏུ་གཡོས་པར་གྱུར་པས་ས་གས་ཤིང་བྱེ་བར་གྱུར་པ་དང་།</s>
    <s id="9:7">རིན་པོ་ཆེ་ [137b.7]སྣ་བདུན་གྱི་མཆོད་རྟེན་རིན་པོ་ཆེ་སྣ་ཚོགས་ཀྱི་དྲ་བས་རབ་ཏུ་བརྒྱན་པ་ཞིག་མངོན་པར་འཕགས་ཏེ་</s>
  </p>
  <p id="10">
    <s id="10:1">བྱུང་བ་འཁོར་མང་པོ་ཀུན་གྱིས་མཐོང་ནས་</s>
  </p>
  <p id="11">
    <s id="11:1">ངོ་མཚར་ཆེ་བའི་བསམ་པ་སྐྱེས་པར་གྱུར་ཏོ། །</s>
  </p>
  <p id="12">
    <s id="12:1">དེ་ནས་བཅོམ་ལྡན་འདས་གདན་ལས་བཞེངས་ཏེ། </s>
  </p>
  <p id="13">
    <s id="13:1">ཕྱག་མཛད་ནས་གཡས་ [138a] [138a.1]ཕྱོགས་སུ་བསྐོར་བ་མཛད་དེ་</s>
  </p>
  <p id="14">
    <s id="14:1">སླར་གདན་ལ་བཞུགས་ནས་</s>
  </p>
  <p id="15">
    <s id="15:1">ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།</s>
    <s id="15:2">ཁྱོད་ཀྱིས་མཆོད་རྟེན་འདིའི་སྒོ་ཕྱེ་ཤིག །</s>
    <s id="15:3">དེ་ནས་ཚེ་དང་ལྡན་པ་ཀུན་དགའ་བོས་སྒོ་དེ་ཕྱེ་སྟེ</s>
  </p>
  <p id="16">
    <s id="16:1">རིན་པོ་ཆེ་སྣ་བདུན་ལས་བྱས་པའི་སྒྲོམ་བུ་རིན་པོ་ཆེ་ [138a.2]མཆོག་དམ་པས་བརྒྱན་པ་ཞིག་མཐོང་བ་དང་།</s>
    <s id="16:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རིན་པོ་ཆེ་སྣ་བདུན་ལས་བགྱིས་པའི་སྒྲོམ་བུ་རིན་པོ་ཆེ་རྣམ་པ་སྣ་ཚོགས་ཀྱིས་རབ་ཏུ་བརྒྱན་པ་ཞིག་གདའ་ལགས་སོ། །</s>
    <s id="16:3">བཅོམ་ལྡན་འདས་ཀྱིས་བཀའ་ [138a.3]སྩལ་པ། ཁྱོད་ཀྱིས་སྒྲོམ་ཕྱེ་ཤིག་</s>
    <s id="16:4">དེ་ནས་ཚེ་དང་ལྡན་པ་ཀུན་དགའ་བོས་བཀའ་མཉན་ནས་ཕྱེ་བ་དང་</s>
    <s id="16:5">རིང་བསྲེལ་ཁ་དོག་དུང་དང་མེ་ཏོག་ཀུ་མུ་ད་འདྲ་བ་ཞིག་མཐོང་ནས་</s>
  </p>
  <p id="17">
    <s id="17:1">བཅོམ་ལྡན་འདས་ལ་གསོལ་བ། སྒྲོམ་གྱི་ནང་ན་རིང་བསྲེལ་ཁ་དོག་དམ་པ་གཞན་ལས་ཁྱད་པར་དུ་ [138a.4]འཕགས་པ་ཞིག་གདའ་ལགས་སོ། །</s>
    <s id="17:2">བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཁྱོད་ཀྱིས་སྐྱེས་བུ་ཆེན་པོའི་རུས་པ་འདིར་ཁྱེར་ཏེ་ཤོག་ཤིག །</s>
    <s id="17:3">དེ་ནས་ཚེ་དང་ལྡན་པ་ཀུན་དགའ་བོས་རིང་བསྲེལ་དེ་བླངས་ནས་</s>
  </p>
  <p id="18">
    <s id="18:1">བཅོམ་ལྡན་འདས་ལ་ཕུལ་ལོ། །</s>
    <s id="18:2">བཅོམ་ལྡན་ [138a.5]འདས་ཀྱིས་བཞེས་ནས་</s>
  </p>
  <p id="19">
    <s id="19:1">དགེ་སློང་རྣམས་ལ་ཁྱེད་ཀྱིས་དཀའ་བ་སྤྱད་པའི་བྱང་ཆུབ་སེམས་དཔའ་ལུས་ཀྱི་རིང་བསྲེལ་བཞག་པ་ལ་ལྟོས་ཤིག་ཅེས་བཀའ་སྩལ་ནས་</s>
  </p>
  <p id="20">
    <s id="20:1">ཚིགས་སུ་བཅད་དེ་བཀའ་སྩལ་པ།</s>
    <s id="20:2">བྱང་ཆུབ་སེམས་དཔའ་ཡོན་ཏན་མཆོག་ལྡན་བློ། །</s>
    <s id="20:3">རབ་དཔའ་བརྩོན་ [138a.6]པས་ཕ་རོལ་ཕྱིན་དྲུག་རྫོགས། །</s>
  </p>
  <p id="21">
    <s id="21:1">རྟག་སྒོམ་བྱང་ཆུབ་ཕྱིར་ནི་རྒྱུན་འཆད་མེད། །</s>
  </p>
  <p id="22">
    <s id="22:1">བཏང་སྙོམས་ཆེ་བསྟན་སེམས་ལ་ངལ་བ་མེད། །</s>
  </p>
  <p id="23">
    <s id="23:1">དགེ་སློང་དག་ཁྱེད་ཅག་ཐམས་ཅད་ཀྱིས་བྱང་ཆུབ་སེམས་དཔའི་སྔོན་གྱི་ལུས་ཀྱི་རིང་བསྲེལ་ལ་གུས་པས་ཕྱག་བྱོས་ཤིག །</s>
    <s id="23:2">རིང་བསྲེལ་ [138a.7]འདི་ནི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་ཀྱི་དྲི་ཚད་མེད་པ་དག་གིས་ཡོངས་སུ་བདུགས་པ།</s>
    <s id="23:3">བསོད་ནམས་ཀྱི་ཞིང་མཆོག་དམ་པ་ཡིན་པས་ཤིན་ཏུ་ཕྲད་པར་དཀའོ། །</s>
  </p>
  <p id="24">
    <s id="24:1">དེ་ནས་དགེ་སློང་རྣམས་དང་། འཁོར་མང་པོ་རྣམས་ཀྱིས་སེམས་རྩེ་གཅིག་ཏུ་གུས་ [138b] [138b.1]པས་ཐལ་མོ་སྦྱར་ཏེ་</s>
    <s id="24:2">མགོ་བོས་རིང་བསྲེལ་ལ་ཕྱག་བྱས་ནས།</s>
  </p>
  <p id="25">
    <s id="25:1">སྔོན་ཆད་ནམ་ཡང་དེ་ལྟ་བུ་མ་བྱུང་ངོ་ཞེས་བསྔགས་པ་བརྗོད་པར་གྱུར་ཏོ། །</s>
  </p>
  <p id="26">
    <s id="26:1">དེ་ནས་ཚེ་དང་ལྡན་པ་ཀུན་དགའ་བོ་མདུན་དུ་འཕགས་ཏེ། བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་</s>
    <s id="26:2">བཅོམ་ལྡན་འདས་ལ་འདི་སྐད་ [138b.2]ཅེས་གསོལ་ཏོ། །བཅོམ་ལྡན་འདས་དེ་བཞིན་གཤེགས་པ་སྟོན་པ་ཆེན་པོ་ནི་ཐམས་ཅད་ལས་མངོན་པར་འཕགས་པ་ལགས་པས་</s>
    <s id="26:3">སེམས་ཅན་ཀུན་གྱིས་བསྙེན་བཀུར་བགྱི་བ་ལགས་ན།</s>
  </p>
  <p id="27">
    <s id="27:1">རྒྱུ་དང་རྐྱེན་གང་གི་སླད་དུ་ལུས་ཀྱི་རུས་པ་འདི་ལ་ཕྱག་མཛད་ལགས།</s>
    <s id="27:2">བཅོམ་ལྡན་འདས་ [138b.3]ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།</s>
    <s id="27:3">ཀུན་དགའ་བོ་ང་ནི་རུས་པ་འདིའི་རྒྱུས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་པས་</s>
    <s id="27:4">སྔོན་གྱི་དྲིན་བསབ་པའི་ཕྱིར་དེང་ངས་ཕྱག་བྱས་པ་ཡིན་ནོ། །</s>
  </p>
  <p id="28">
    <s id="28:1">ཡང་ཚེ་དང་ལྡན་པ་ཀུན་ [138b.4]དགའ་བོ་ལ་བཀའ་སྩལ་པ།</s>
    <s id="28:2">ངས་དེང་ཁྱོད་དང་འཁོར་མང་པོའི་ཐེ་ཙོམ་དང་སོམ་ཉི་བཅད་པའི་ཕྱིར་</s>
    <s id="28:3">རིང་བསྲེལ་འདིའི་སྔོན་གྱི་རྒྱུ་དང་རྐྱེན་གང་ཡིན་པ་ཡང་དག་པར་བཤད་ཀྱིས་</s>
    <s id="28:4">ཁྱེད་ཅག་ལེགས་པར་ཡིད་ལ་བྱོས་ལ་</s>
    <s id="28:5">སེམས་རྩེ་གཅིག་ཏུ་ཉོན་ཅིག །</s>
  </p>
  <p id="29">
    <s id="29:1">ཚེ་དང་ལྡན་པ་ཀུན་དགའ་བོས་ [138b.5]གསོལ་བ། བདག་ཅག་ཤིན་ཏུ་ཐོས་པར་</s>
    <s id="29:2">མོས་ལགས་ན་རྣམ་པར་ཕྱེ་སྟེ་བཀས་བཤད་དུ་གསོལ།</s>
  </p>
  <p id="30">
    <s id="30:1">བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་སྔོན་བྱུང་བ་འདས་པའི་དུས་ཀྱི་ཚེ་ཡུལ་གཅིག་གི་རྒྱལ་པོ་ཤིང་རྟ་ཆེན་པོ་ཞེས་བྱ་བ་</s>
    <s id="30:2">ཤིན་ཏུ་ཕྱུག་ཅིང་ནོར་མང་བ།</s>
    <s id="30:3">[138b.6]བང་མཛོད་རྒྱས་པ།</s>
    <s id="30:4">དམག་གི་དཔུང་རབ་ཏུ་དཔའ་བ།</s>
    <s id="30:5">མང་པོ་ཀུན་གྱིས་བཀུར་ཞིང་ངག་ཉན་པ།</s>
    <s id="30:6">རྟག་པར་ཡང་དག་པའི་ཆོས་ཀྱིས་སྐྱེ་བོ་འདུལ་བ།</s>
    <s id="30:7">མི་རྣམས་དར་ཞིང་རྒྱས་པ།</s>
    <s id="30:8">ཕྱིར་རྒོལ་བའི་དགྲ་མེད་པ་ཞིག་ཡོད་དེ</s>
  </p>
  <p id="31">
    <s id="31:1">བཙུན་མོ་དམ་པ་བྱད་བཞིན་ཤིན་ཏུ་སྡུག་ཅིང་ [138b.7]མཛེས་པ། མང་པོ་ཀུན་གྱིས་བལྟ་བར་མོས་པའི་བུ་གསུམ་ཡོད་དེ། </s>
  </p>
  <p id="32">
    <s id="32:1">བུ་ཆེན་པོའི་མིང་ནི་སྒྲ་ཆེན་པོ་ཞེས་བྱའོ། །</s>
  </p>
  <p id="33">
    <s id="33:1">བུ་འབྲིང་པོའི་མིང་ནི་ལྷ་ཆེན་པོ་ཞེས་བྱའོ། །</s>
  </p>
  <p id="34">
    <s id="34:1">བུ་ཐ་ཆུངས་ཀྱི་མིང་ནི་སེམས་ཅན་ཆེན་པོ་ཞེས་བྱའོ། །</s>
  </p>
  <p id="35">
    <s id="35:1">དེའི་ཚེ་རྒྱལ་པོ་ཆེན་པོ་དེ་རྩེ་ཞིང་ལྟད་མོ་བལྟ་བའི་ཕྱིར་རི་ [139a] [139a.1]དང་ནགས་ཚལ་ཀུན་དུ་བལྟ་བར་ཆས་པ་དང་།</s>
    <s id="35:2">བུ་གསུམ་པོ་དེ་ཡང་ཕྱི་བཞིན་དུ་དོང་ངོ་། །</s>
  </p>
  <p id="36">
    <s id="36:1">མེ་ཏོག་དང་འབྲས་བུ་བཙལ་བའི་ཕྱིར་ཕ་སྤངས་ཏེ་ཀུན་དུ་འཁྱམ་པ་ལས་འོད་མའི་ཚལ་ཆེན་པོ་ཞིག་ཏུ་ཕྱིན་ཏེ་ངལ་བསོས་སོ། །</s>
  </p>
  <p id="37">
    <s id="37:1">དེ་ནས་རྒྱལ་བུ་ཆེན་པོས་འདི་སྐད་དུ་</s>
    <s id="37:2">[139a.2]དེང་བདག་ནི་སེམས་སྐྲག་ཅིང་འཇིགས་པར་གྱུར་ན།</s>
  </p>
  <p id="38">
    <s id="38:1">ནགས་ཚལ་འདིར་གཅན་གཟན་མ་རུངས་པ་དག་གིས་བདག་ཅག་གསོད་པར་མི་འགྱུར་རམ་ཞེས་སྨྲས་སོ། །</s>
  </p>
  <p id="39">
    <s id="39:1">རྒྱལ་བུ་འབྲིང་པོས་ཡང་འདི་སྐད་དུ་</s>
    <s id="39:2">བདག་ནི་རང་གི་ལུས་ལ་དང་པོ་ནས་ཕངས་པ་མེད་ན་</s>
  </p>
  <p id="40">
    <s id="40:1">སྙིང་དུ་སྡུག་པ་འདི་ [139a.3]དང་འབྲལ་བའི་སྡུག་བསྔལ་ཞིང་འབྱུང་དུ་དོགས་སོ་ཞེས་སྨྲས་སོ། །</s>
  </p>
  <p id="41">
    <s id="41:1">རྒྱལ་བུ་ཐ་ཆུངས་ཀྱིས་ཕོ་བོ་གཉིས་ལ་སྨྲས་པ། །</s>
    <s id="41:2">འདི་ནི་ལྷ་དང་དྲང་སྲོང་འདུ་བའི་གནས། །</s>
    <s id="41:3">བདག་ལ་འཇིགས་དངངས་འབྲལ་བའི་མྱ་ངན་མེད། །</s>
  </p>
  <p id="42">
    <s id="42:1">ལུས་སེམས་ཀུན་ཁྱབ་དགའ་བ་སྐྱེས་པས་ན། །</s>
  </p>
  <p id="43">
    <s id="43:1">ཁྱད་པར་འཕགས་ [139a.4]པའི་ཡོན་ཏན་འཐོབ་པར་འགྱུར། །</s>
  </p>
  <p id="44">
    <s id="44:1">དེའི་ཚེ་རྒྱལ་བུ་རྣམས་སོ་སོ་ནས་རང་གི་སེམས་ལ་ཅི་བསམས་པའི་དངོས་པོ་དག་སྨྲས་ནས་</s>
    <s id="44:2">མཐར་གྱིས་མདུན་དུ་དོང་བ་ལས་</s>
    <s id="44:3">སྟག་མོ་ཞིག་བུ་བདུན་བཙས་ནས་</s>
  </p>
  <p id="45">
    <s id="45:1">ཞག་བདུན་ལོན་པ་བུ་རྣམས་ཀྱིས་བསྐོར་བ།</s>
    <s id="45:2">བཀྲེས་པ་དང་སྐོམ་པ་དག་གིས་རབ་ཏུ་ [139a.5]གཟིར་བ།</s>
    <s id="45:3">ལུས་རིད་ཅིང་ཉམ་ཆུང་བ་</s>
    <s id="45:4">རིང་པོ་མི་ཐོགས་པར་འཆི་བར་འགྱུར་བ་ཞིག་མཐོང་བ་དང་།</s>
    <s id="45:5">རྒྱལ་བུ་ཆེན་པོས་འདི་སྐད་དུ་ཀྱེ་མ་སྟག་མོ་འདི་ནི་བུ་བཙས་ནས་ཞག་བདུན་ལོན་ཏེ</s>
  </p>
  <p id="46">
    <s id="46:1">བུ་བདུན་གྱིས་ཡོངས་སུ་བསྐོར་བས་ཟས་བཙལ་ཡང་མི་ཁོམ་སྟེ། </s>
  </p>
  <p id="47">
    <s id="47:1">བཀྲེས་པ་དང་སྐོམ་པ་དག་ [139a.6]གིས་རབ་ཏུ་གཟིར་བས་གདོན་མི་ཟ་བར་བུ་རྣམས་ཟ་བར་འགྱུར་རོ་ཞེས་སྨྲས་སོ། །</s>
  </p>
  <p id="48">
    <s id="48:1">རྒྱལ་བུ་སེམས་ཅན་ཆེན་པོས་སྨྲས་པ། སྟག་འདི་དག་རྟག་པར་ཟས་ཇི་ལྟ་བུ་ཞིག་ཟ། </s>
  </p>
  <p id="49">
    <s id="49:1">རྒྱལ་བུ་ཆེན་པོས་སྨྲས་པ། སྟག་དང་སེང་གེ་འཕར་སྤྱང་རྣམས། །ཤ་ཁྲག་དྲོན་མོ་འབའ་ཞིག་ཟ། །</s>
  </p>
  <p id="50">
    <s id="50:1">དེ་ལས་ [139a.7]གཞན་པའི་ཟས་སྐོམ་གྱིས། །འདི་ཡི་ཉམ་ཆུང་སེལ་མི་ནུས། །</s>
  </p>
  <p id="51">
    <s id="51:1">རྒྱལ་བུ་འབྲིང་པོས་དེ་སྐད་སྨྲས་པ་ཐོས་པ་དང་འདི་སྐད་ཅེས་སྨྲས་སོ། །</s>
  </p>
  <p id="52">
    <s id="52:1">སྟག་མོ་འདི་ནི་རིད་ཅིང་ཉམ་ཆུང་ལ་བཀྲེས་སྐོམ་གྱིས་ཉོན་མོངས་པས་</s>
    <s id="52:2">སྲོག་གི་ལྷག་མ་ཆུང་ཟད་ཙམ་ཞིག་ལུས་ན།</s>
  </p>
  <p id="53">
    <s id="53:1">བདག་ཅག་གིས་ཇི་ལྟར་ [139b] [139b.1]འདི་ལྟར་རྙེད་པར་དཀའ་བའི་ཟས་དང་སྐོམ་བཙལ་བར་ནུས། </s>
  </p>
  <p id="54">
    <s id="54:1">སུ་ཞིག་ནི་འདི་དག་གི་ཆེད་དུ་རང་གི་ལུས་དང་སྲོག་སྤངས་ནས་</s>
    <s id="54:2">བཀྲེས་པ་དང་སྐོམ་པའི་སྡུག་བསྔལ་སེལ་བར་བྱེད།</s>
  </p>
  <p id="55">
    <s id="55:1">རྒྱལ་བུ་ཆེན་པོས་སྨྲས་པ།</s>
    <s id="55:2">སྤང་བར་དཀའ་བ་ཐམས་ཅད་ཀྱི་ནང་ན་བདག་གི་ལུས་ལས་ལྷག་པ་གང་ [139b.2]ཡང་མེད་དོ། །</s>
  </p>
  <p id="56">
    <s id="56:1">རྒྱལ་བུ་སེམས་ཅན་ཆེན་པོས་སྨྲས་པ།</s>
    <s id="56:2">དེང་བདག་ཅག་ནི་སོ་སོ་ནས་རང་གི་ལུས་ལ་སྲེད་ཅིང་མངོན་པར་ཞེན་པ་དང་།</s>
    <s id="56:3">ཤེས་རབ་མེད་པས་གཞན་ལ་ཕན་འདོགས་པར་མི་ནུས་ཀྱི།</s>
    <s id="56:4">སྐྱེས་བུ་དམ་པ་དག་ནི་སྙིང་རྗེ་ཆེན་པོའི་སེམས་དང་ལྡན་པས་</s>
    <s id="56:5">རྟག་པར་གཞན་ལ་ [139b.3]ཕན་གདགས་པའི་ཕྱིར་རང་གི་ལུས་ཁྱད་དུ་བསད་ནས་སེམས་ཅན་རྣམས་ལ་ཕན་འདོགས་པར་བྱེད་དོ། །</s>
  </p>
  <p id="57">
    <s id="57:1">གཞན་ཡང་འདི་སྙམ་དུ་བདག་གི་ལུས་འདི་ནི་ཚེ་རབས་བརྒྱ་སྟོང་དུ་མའི་བར་དུ་</s>
    <s id="57:2">དོན་མེད་པར་རུལ་ཅིང་མྱགས་ཏེ་བོར་བས་</s>
    <s id="57:3">ཕན་པ་ཅི་ཡང་བྱས་པ་མེད་ན།</s>
  </p>
  <p id="58">
    <s id="58:1">ཅིའི་ཕྱིར་དེང་མཆིལ་ [139b.4]སྣབས་བཞིན་དུ་ཡོངས་སུ་སྤངས་ནས་བཀྲེས་པ་དག་གིས་ཉེན་པའི་སྡུག་བསྔལ་སེལ་བར་མི་བྱེད་སྙམ་མོ། །</s>
    <s id="58:2">དེའི་ཚེ་རྒྱལ་བུ་དེ་དག་ཚིག་དེ་ལྟ་བུ་དག་སྨྲས་ནས་</s>
    <s id="58:3">སོ་སོ་ནས་བྱམས་ཤིང་བརྩེ་བའི་སེམས་བསྐྱེད་དེ།</s>
  </p>
  <p id="59">
    <s id="59:1">སྟག་མོ་ཉམ་ཆུང་བ་དེ་ལ་མིག་མི་གཡེང་བར་བལྟས་ནས་</s>
    <s id="59:2">རིང་ [139b.5]ཞིག་ཏུ་བསྐོར་ཏེ་ཅིག་ཆར་སྤངས་ནས་དོང་ངོ་། །</s>
  </p>
  <p id="60">
    <s id="60:1">དེ་ནས་རྒྱལ་བུ་སེམས་ཅན་ཆེན་པོ་འདི་སྙམ་དུ་</s>
    <s id="60:2">བདག་གིས་ལུས་དང་སྲོག་བཏང་བའི་དུས་ནི་དེང་ཡིན་ཏེ།</s>
  </p>
  <p id="61">
    <s id="61:1">དེ་ཅིའི་ཕྱིར་ཞེ་ན།</s>
    <s id="61:2">བདག་གིས་ཡུན་རིང་ལུས་འདི་རབ་བཟུང་ཡང་། །</s>
    <s id="61:3">མི་གཙང་མནམ་ལ་རྣག་འཛག་ཡིད་མི་འོང་། །</s>
  </p>
  <p id="62">
    <s id="62:1">ཡོ་ [139b.6]བྱད་གོས་ཟས་ཤིང་རྟ་གླང་པོ་རྟ། །</s>
    <s id="62:2">ནོར་དང་རིན་ཆེན་རིམ་གྲོ་བྱས་ཀྱང་ནི། །</s>
    <s id="62:3">འགྱུར་ཞིང་འཇིག་ཆོས་ངོ་བོ་ཉིད་མི་རྟག །</s>
    <s id="62:4">རྟག་ཚོལ་དགང་དཀའ་བསྲུང་བར་རབ་ཏུ་དཀའ། །</s>
  </p>
  <p id="63">
    <s id="63:1">རྟག་ཏུ་མཆོད་ཅིང་རིམ་གྲོ་བྱས་ཀྱང་ནི། །ནམས་ཀྱང་བདག་འདོར་བྱས་པའི་དྲིན་མི་ཤེས། །</s>
  </p>
  <p id="64">
    <s id="64:1">[139b.7]གཞན་ཡང་ལུས་འདི་ནི་མི་བརྟན་པས་</s>
    <s id="64:2">བདག་ལ་ཕན་པ་མེད་པ།</s>
    <s id="64:3">འཇིགས་སུ་རུང་བས་དགྲ་དང་འདྲ་བ།</s>
    <s id="64:4">མི་གཙང་བས་ལུད་དང་མཚུངས་པ་ཡིན་པས།</s>
    <s id="64:5">དེང་བདག་གི་ལུས་འདིས་ཡངས་ཤིང་རྒྱ་ཆེ་བའི་ལས་མངོན་པར་བསྒྲུབས་ནས་</s>
  </p>
  <p id="65">
    <s id="65:1">སྐྱེ་ཤིའི་རྒྱ་མཚོར་གྲུ་གཟིངས་ཆེན་ [140a] [140a.1]པོ་བྱས་ཏེ</s>
  </p>
  <p id="66">
    <s id="66:1">འཁོར་བ་ཡོངས་སུ་སྤངས་ནས་ངེས་པར་འབྱུང་བ་ཐོབ་པར་བྱའོ་སྙམ་མོ། །</s>
    <s id="66:2">གཞན་ཡང་འདི་སྙམ་དུ་གལ་ཏེ་ལུས་འདི་སྤངས་པར་གྱུར་ན་</s>
  </p>
  <p id="67">
    <s id="67:1">འདི་ཉིད་འབྲས་དང་། ནད་མ་རུངས་པ་ཚད་མེད་པ་དང་། འཇིགས་ཤིང་སྐྲག་པ་བརྒྱ་སྟོང་དུ་མ་སྤངས་པ་ཡིན་ [140a.2]ནོ། །</s>
  </p>
  <p id="68">
    <s id="68:1">ལུས་འདི་ནི་བཤང་གཅི་འབའ་ཞིག་དང་ལྡན་པ།</s>
    <s id="68:2">ཆུ་བུར་ལྟ་བུར་མི་བརྟན་པ།</s>
    <s id="68:3">སྲིན་བུ་མང་པོ་འདུས་པ།</s>
    <s id="68:4">རྩ་རྒྱུས་དང་རུས་པ་ཕན་ཚུན་འབྲེལ་པ།</s>
    <s id="68:5">ཤིན་ཏུ་ཡོངས་སུ་སྐྱོ་བར་བྱ་བ། ཉེས་དམིགས་དང་བཅས་པ་ཡིན་པས་</s>
    <s id="68:6">དེའི་ཕྱིར་དེང་བདག་གིས་ལུས་ཡོངས་སུ་སྤངས་ནས་</s>
  </p>
  <p id="69">
    <s id="69:1">[140a.3]བླ་ན་མེད་པ་མཐར་ཕྱིན་པའི་མྱ་ངན་ལས་འདས་པ་ཡོངས་སུ་བཙལ་ཏེ། </s>
  </p>
  <p id="70">
    <s id="70:1">མྱ་ངན་གྱི་ཉེས་པ་དང་། མི་རྟག་པའི་སྡུག་བསྔལ་དང་། འཁྲུག་པ་གཏན་དུ་སྤངས་ནས་</s>
    <s id="70:2">འཁོར་བ་རྒྱུན་བཅད་དེ།</s>
  </p>
  <p id="71">
    <s id="71:1">ཉེས་པ་རྣམས་སྤངས་ནས་</s>
  </p>
  <p id="72">
    <s id="72:1">ཏིང་ངེ་འཛིན་དང་། ཤེས་རབ་ཀྱི་སྟོབས་ཀྱིས་ཕུན་སུམ་ཚོགས་ [140a.4]པར་བསྒོམས་ནས་</s>
    <s id="72:2">བསོད་ནམས་བརྒྱ་སྟོང་མང་པོས་བརྒྱན་པ།</s>
    <s id="72:3">ཐམས་ཅད་མཁྱེན་པར་གྱུར་པ།</s>
    <s id="72:4">སངས་རྒྱས་མང་པོས་རབ་ཏུ་བསྔགས་པའི་ཆོས་ཀྱི་སྐུ་ཤིན་ཏུ་གྱ་ནོམ་པ་འཐོབ་པར་བྱའོ། །</s>
  </p>
  <p id="73">
    <s id="73:1">ཐོབ་པར་གྱུར་ནས་</s>
  </p>
  <p id="74">
    <s id="74:1">ཀྱང་སེམས་ཅན་རྣམས་ལ་ཆོས་ཀྱིས་སྨན་ཚད་མེད་པ་གཏང་བར་བྱའོ་ [140a.5]སྙམ་མོ། །</s>
    <s id="74:2">དེའི་ཚེ་རྒྱལ་བུ་དེ་ཤིན་ཏུ་བརྟུལ་བའི་དཔའ་སྲན་དང་།</s>
    <s id="74:3">སྨོན་ལམ་ཆེན་པོ་བཏབ་ནས་</s>
  </p>
  <p id="75">
    <s id="75:1">སྙིང་རྗེ་ཆེན་པོའི་བསམ་པས་སེམས་རྟས་ཤིང་འཕེལ་པར་གྱུར་</s>
    <s id="75:2">ཀྱང་ཕུ་བོ་གཉིས་སྐྲག་ཅིང་དངངས་པས་བར་ཆད་ཀྱི་བགེགས་བྱས་ནས་སྨོན་པ་མི་འགྲུབ་པར་དོགས་པས།</s>
    <s id="75:3">ཕུ་བོ་ [140a.6]གཉིས་ལ་གཅེན་གཉིས་སླར་གཤེགས་ཤིག །བདག་ནི་རེ་ཞིག་སླར་མཆིའོ་ཞེས་སྨྲས་སོ། །</s>
  </p>
  <p id="76">
    <s id="76:1">དེ་ནས་རྒྱལ་བུ་སེམས་ཅན་ཆེན་པོ་སླར་ཚལ་གྱི་ནང་དུ་ཞུགས་ནས་</s>
    <s id="76:2">སྟག་མོའི་དྲུང་དུ་ཕྱིན་ཏེ།</s>
  </p>
  <p id="77">
    <s id="77:1">གོས་ཕུད་ནས་འོད་མའི་སྟེང་དུ་བཞག་སྟེ་</s>
  </p>
  <p id="78">
    <s id="78:1">སྨོན་ལམ་འདི་སྐད་དུ་བཏབ་བོ། །</s>
    <s id="78:2">བདག་ནི་ཆེས་ [140a.7]མཁས་སེམས་ཅན་ཀུན་གྱི་ཕྱིར། །</s>
    <s id="78:3">བླ་མེད་བྱང་ཆུབ་གནས་ནི་གཉེར་བས་ན། །</s>
  </p>
  <p id="79">
    <s id="79:1">སྙིང་རྗེ་ཆེན་པོའི་སེམས་བསྐྱེད་གཡོ་བ་མེད། །</s>
  </p>
  <p id="80">
    <s id="80:1">སྐྱེ་བོས་ཕངས་པའི་ལུས་ནི་གཏོང་བར་བྱེད། །</s>
  </p>
  <p id="81">
    <s id="81:1">བྱང་ཆུབ་ནད་མེད་གདུང་བ་མེད་པས་ན། །</s>
  </p>
  <p id="82">
    <s id="82:1">བློ་དང་ལྡན་པ་ཀུན་གྱིས་རབ་ཏུ་མོས། །</s>
  </p>
  <p id="83">
    <s id="83:1">ཁམས་གསུམ་ [140b] [140b.1]སྡུག་བསྔལ་རྒྱ་མཚོའི་སེམས་ཅན་ཀུན། །</s>
    <s id="83:2">དེང་བདག་དྲངས་ནས་བདེ་ལ་འགོད་པར་ཤོག །</s>
  </p>
  <p id="84">
    <s id="84:1">དེ་ནས་རྒྱལ་བུས་ཚིག་དེ་སྐད་སྨྲས་ནས་</s>
    <s id="84:2">སྟག་མོ་ལྟོགས་པའི་མདུན་དུ་ལུས་བོར་ཏེ་ཉལ་བ་དང་།</s>
    <s id="84:3">བྱང་ཆུབ་སེམས་དཔའ་དེའི་བྱམས་པ་དང་སྙིང་རྗེའི་གཟི་བྱིན་གྱི་མཐུས་</s>
    <s id="84:4">སྟག་ [140b.2]མོས་ཅི་ཡང་བྱེད་མ་ནུས་སོ། །</s>
  </p>
  <p id="85">
    <s id="85:1">བྱང་ཆུབ་སེམས་དཔས་དེ་ལྟ་བུ་མཐོང་བ་དང་</s>
    <s id="85:2">རི་མཐོན་པོའི་སྟེང་དུ་འཛེགས་ཏེ་</s>
  </p>
  <p id="86">
    <s id="86:1">ལུས་བོར་ནས་</s>
  </p>
  <p id="87">
    <s id="87:1">ཡང་འདི་སྙམ་དུ་སྟག་མོ་འདི་ནི་ཉམ་ཆུང་ཞིང་དམའ་བས་བདག་ལ་བཟའ་བར་མི་ནུས་སོ་སྙམ་དུ་བསམས་ནས་</s>
  </p>
  <p id="88">
    <s id="88:1">ལངས་ཏེ་མཚོན་བཙལ་ན་ཡང་མ་རྙེད་ [140b.3]པས་</s>
    <s id="88:2">འོད་མ་སྐམ་པོའི་ཚལ་བས་ལྐོག་མར་ཁྲག་ཕྱུང་སྟེ</s>
  </p>
  <p id="89">
    <s id="89:1">མཐར་གྱིས་སྟག་མོའི་དྲུང་དུ་ཉེ་བར་བསྙེན་པ་དང་།</s>
    <s id="89:2">དེའི་ཚེ་ཇི་ལྟར་རླུང་གིས་ཆུ་བོ་བསྐྱོད་པ་བཞིན་དུ་ས་ཆེན་པོ་ཡང་རྣམ་པ་དྲུག་ཏུ་རབ་ཏུ་གཡོས་པར་གྱུར།</s>
  </p>
  <p id="90">
    <s id="90:1">ཉི་མ་ཡང་སྒྲ་གཅན་གྱིས་བསྒྲིབས་པ་བཞིན་དུ་འོད་དང་མི་ [140b.4]ལྡན་པས་ཕྱོགས་བཅུ་ཀུན་དུ་མུན་ནག་ཏུ་གྱུར་ནས་</s>
  </p>
  <p id="91">
    <s id="91:1">ལྷ་རྣམས་ཀྱིས་ཀྱང་མེ་ཏོག་དམ་པ་དང་། སྤོས་མཆོག་དམ་པའི་ཕྱེ་མའི་ཆར་ཡང་མངོན་པར་ཕབ་པས་ཚལ་གྱི་ནང་དུ་ཀུན་དུ་ཁྱབ་ཅིང་གང་བར་གྱུར་ཏོ། །</s>
  </p>
  <p id="92">
    <s id="92:1">དེའི་ཚེ་བར་སྣང་ལ་གནས་པའི་ལྷའི་ཚོགས་མང་པོ་རྣམས་ཀྱིས་དངོས་ [140b.5]པོ་དེ་ལྟ་བུ་མཐོང་བ་དང་།</s>
    <s id="92:2">རྗེས་སུ་ཡི་རང་བའི་སེམས་བསྐྱེད་ནས་</s>
    <s id="92:3">སྔོན་ཆད་ནམ་ཡང་འདི་ལྟ་བུ་མ་བྱུང་ངོ་ཞེས་བསྔགས་པ་བརྗོད་དེ་</s>
  </p>
  <p id="93">
    <s id="93:1">ཐམས་ཅད་ཀྱིས་སྐྱེས་བུ་ཆེན་པོ་ལེགས་སོ་ལེགས་སོ་ཞེས་བསྔགས་པ་བརྗོད་ནས་</s>
  </p>
  <p id="94">
    <s id="94:1">ཚིགས་སུ་བཅད་དེ་སྨྲས་པ།</s>
    <s id="94:2">སྐྱེས་ཆེན་ཡོངས་སྐྱོབ་སྙིང་རྗེའི་ [140b.6]སེམས་བསྐྱེད་ནས། །</s>
  </p>
  <p id="95">
    <s id="95:1">བུ་གཅིག་བཞིན་དུ་སེམས་ཅན་མཉམ་པར་ལྟ། །</s>
    <s id="95:2">རབ་དཔའ་དགའ་ཆེན་སེམས་ལ་འཇུངས་མེད་པས། །</s>
    <s id="95:3">ལུས་སྤངས་ཕོངས་སྐྱོབ་བསོད་ནམས་དཔག་པར་དཀའ། །</s>
  </p>
  <p id="96">
    <s id="96:1">ངེས་པར་རྟག་བདེ་གྱ་ནོམ་གནས་ཕྱིན་ནས། །</s>
  </p>
  <p id="97">
    <s id="97:1">འཁོར་བའི་འཆིང་བ་མང་པོ་གཏན་དུ་སྤོང་། ། </s>
  </p>
  <p id="98">
    <s id="98:1">[140b.7]རིང་པོར་མི་ཐོགས་བྱང་ཆུབ་འབྲས་འཐོབ་ནས། །</s>
  </p>
  <p id="99">
    <s id="99:1">ཉེར་ཞི་བདེ་བ་སྐྱེ་མེད་མངོན་རྟོགས་འགྱུར། །</s>
  </p>
  <p id="100">
    <s id="100:1">དེའི་ཚེ་སྟག་མོ་ལྟོགས་པ་དེས་བྱང་ཆུབ་སེམས་དཔའི་ལྐོག་མ་ནས་ཁྲག་ཟག་པ་མཐོང་བ་དང་</s>
    <s id="100:2">ཁྲག་བལྡགས་ཏེ་ཤ་མ་ལུས་པར་ཟོས་པས་</s>
    <s id="100:3">རུས་པ་འབའ་ཞིག་ལུས་པར་བྱས་སོ། །</s>
  </p>
  <p id="101">
    <s id="101:1">[141a] [141a.1]དེ་ནས་རྒྱལ་བུ་ཆེན་པོས་ས་གཡོས་པ་མཐོང་བ་དང་</s>
    <s id="101:2">ནུ་བོ་ལ་སྨྲས་པ།</s>
    <s id="101:3">ས་ཆེན་རི་ཀླུངས་ཀུན་ཀྱང་རབ་ཏུ་གཡོས། །</s>
    <s id="101:4">ཕྱོགས་ཀུན་མུན་ནག་ཉི་མའི་འོད་མི་ལྡན། །</s>
  </p>
  <p id="102">
    <s id="102:1">ལྷ་ཡི་མེ་ཏོག་ལྷུང་བས་མཁའ་ཁྱབ་པས། །</s>
    <s id="102:2">འདི་ནི་ནུ་བོས་ངེས་པར་ལུས་སྤངས་རྟགས། །</s>
    <s id="102:3">རྒྱལ་ [141a.2]བུ་འབྲིང་པོས་ཕུ་བོས་དེ་སྐད་སྨྲས་པ་ཐོས་པ་དང་</s>
    <s id="102:4">ཚིགས་སུ་བཅད་དེ་སྨྲས་པ།</s>
    <s id="102:5">སྟག་མོ་ལུས་ལྟོགས་ཤིན་ཏུ་ཉམ་ཆུང་བ།</s>
    <s id="102:6">བཀྲེས་གཟིར་བུ་ཕྲུག་བཟའ་དོགས་མཐོང་ནས་ནི། །</s>
    <s id="102:7">སེམས་ཅན་ཆེན་པོ་སྨྲེ་བ་དག་ཐོས་པས། །</s>
    <s id="102:8">ནུ་བོས་ལུས་བཏང་དེང་བདག་ཐེ་ཙོམ་འཚལ། །</s>
  </p>
  <p id="103">
    <s id="103:1">དེ་ [141a.3]ནས་རྒྱལ་བུ་གཉིས་མྱ་ངན་དང་། སྡུག་བསྔལ་ཆེན་པོ་སྐྱེས་པས་</s>
    <s id="103:2">སྨྲེ་སྔགས་བཏོན་ཏེ་ངུས་ནས་</s>
    <s id="103:3">གཉིས་ཀ་ལྷན་ཅིག་ཏུ་སླར་སྟག་མོའི་དྲུང་དུ་ཕྱིན་ཏེ།</s>
  </p>
  <p id="104">
    <s id="104:1">ནུ་བོའི་གོས་ནི་འོད་མའི་ཡལ་ག་ལ་བཀལ།</s>
    <s id="104:2">རུས་པ་དང་། སྐྲ་ནི་ཀུན་དུ་འཐོར།</s>
  </p>
  <p id="105">
    <s id="105:1">ཁྲག་བབས་པས་ནི་རྫབ་ཏུ་གྱུར་ནས་[141a.4]ས་གཞི་ཀུན་དུ་ཁྱབ་པར་གྱུར་པ་</s>
    <s id="105:2">མཐོང་བ་དང་བརྒྱལ་ནས་རང་གི་ལུས་ཀྱང་གཟུང་མ་ནུས་པས་</s>
    <s id="105:3">རུས་པའི་དྲུང་དུ་ལུས་བརྡབས་ཏེ།</s>
  </p>
  <p id="106">
    <s id="106:1">རིང་ཞིག་ལོན་ནས་དྲན་པ་སླར་ཐོབ་པ་དང་།</s>
    <s id="106:2">ལངས་ནས་ལག་པ་བཏེག་སྟེ་རབ་ཏུ་ངུས་ནས་</s>
    <s id="106:3">སྨྲེ་སྔགས་བཏོན་པ།</s>
    <s id="106:4">བདག་ཅག་ནུ་བོ་བྱད་ [141a.5]སྡུག་མཛེས། །</s>
  </p>
  <p id="107">
    <s id="107:1">ཕ་མ་གཉི་ག་ལྷག་པར་བྱམས། །</s>
  </p>
  <p id="108">
    <s id="108:1">ཅི་ཕྱིར་ལྷན་ཅིག་ཕྱིར་བྱུང་ནས། །</s>
  </p>
  <p id="109">
    <s id="109:1">ལུས་སྤངས་སླར་ནི་མ་ལོག་གྱུར། །</s>
  </p>
  <p id="110">
    <s id="110:1">གལ་ཏེ་ཕ་མས་དྲིས་གྱུར་ན། །</s>
  </p>
  <p id="111">
    <s id="111:1">བདག་ཅག་ལན་ནི་ཇི་སྐད་གདབ། །</s>
    <s id="111:2">ལྷན་ཅིག་སྲོག་ནི་བཏང་སླ་ན། །</s>
  </p>
  <p id="112">
    <s id="112:1">རང་གི་ལུས་ནི་ཅི་ཕྱིར་བཞག ། </s>
  </p>
  <p id="113">
    <s id="113:1">[141a.6]དེ་ནས་རྒྱལ་བུ་གཉིས་སྨྲེ་སྔགས་བཏོན་ཏེ་ངུས་ནས་</s>
    <s id="113:2">ཡིད་ལ་གཅགས་བཞིན་དུ་མཐར་གྱིས་སྤངས་ཏེ་དོང་ངོ་། །</s>
  </p>
  <p id="114">
    <s id="114:1">དེའི་ཚེ་རྒྱལ་བུ་ཐ་ཆུངས་ཀྱིས་ཁྲིད་པའི་གཡོག་འཁོར་རྣམས་ཕན་ཚུན་གཅིག་ལ་གཅིག་འདི་སྐད་དུ་</s>
    <s id="114:2">རྒྱལ་བུ་གང་ན་ཡོད་པ་</s>
    <s id="114:3">ལྷན་ཅིག་བཙལ་བའི་རིགས་སོ་ཞེས་ [141a.7]སྨྲས་པར་གྱུར་ཏོ། །</s>
  </p>
  <p id="115">
    <s id="115:1">དེའི་ཚེ་རྒྱལ་པོའི་བཙུན་མོ་དམ་པ་ཡང་ཐོག་མཐོན་པོའི་སྟེང་དུ་ཉལ་བའི་རྨི་ལམ་ན་ལྟས་ངན་གྱི་མཚན་མ་མཐོང་བ་འདི་ལྟ་སྟེ། </s>
  </p>
  <p id="116">
    <s id="116:1">ནུ་མ་གཉིས་གཞན་གྱིས་བཅད་པ་དང་།</s>
    <s id="116:2">སོ་ལྷུང་བ་དང་།</s>
    <s id="116:3">ཕུག་རོན་གྱི་ཕྲུ་གུ་གསུམ་ཐོབ་པ་ལས་</s>
    <s id="116:4">གཅིག་ནི་ཁྲས་ [141b] [141b.1]ཁྱེར།</s>
  </p>
  <p id="117">
    <s id="117:1">གཉིས་ནི་དངངས་ཤིང་སྐྲག་པར་གྱུར་པ་དག་མཐོང་བར་གྱུར་ཏོ། །</s>
  </p>
  <p id="118">
    <s id="118:1">ས་གཡོས་པའི་ཚེ་བཙུན་མོ་སད་དེ་</s>
    <s id="118:2">སེམས་ལ་མྱ་ངན་ཆེན་པོ་སྐྱེས་ནས་འདི་སྐད་དུ་སྨྲས་སོ། །</s>
  </p>
  <p id="119">
    <s id="119:1">ཅི་ཕྱིར་དེང་ནི་ས་ཆེན་རབ་ཏུ་གཡོས། །</s>
    <s id="119:2">ཆུ་ཀླུང་ནགས་ཚལ་ལྗོན་ཤིང་ཀུན་ཀྱང་འགུལ། །</s>
    <s id="119:3">ཉི་ [141b.2]མའི་འོད་མེད་གཡོགས་ཤིང་བསྒྲིབས་པ་འདྲ། །</s>
  </p>
  <p id="120">
    <s id="120:1">མིག་འགུལ་ནུ་གཡོ་སྔོན་ཆད་ཡང་མི་འདྲ། །</s>
  </p>
  <p id="121">
    <s id="121:1">སྙིང་ལ་མདས་ཕོག་བཞིན་དུ་སྡུག་བསྔལ་གཟིར། །</s>
    <s id="121:2">ལུས་ཀུན་རབ་གཡོ་བདེ་བ་ཅི་ཡང་མེད། །</s>
  </p>
  <p id="122">
    <s id="122:1">བདག་གིས་རྨི་ལམ་ལྟས་ངན་མཐོང་བས་ན། །</s>
  </p>
  <p id="123">
    <s id="123:1">ངེས་པར་སྔོན་ [141b.3]མེད་ལྟས་ངན་དངོས་པོ་ཡོད། །</s>
  </p>
  <p id="124">
    <s id="124:1">བཙུན་མོའི་ནུ་མ་གཉིས་ལས་ཞོ་ཟགས་པ་དང་</s>
    <s id="124:2">འདི་སྙམ་དུ་འདི་ནི་གདོན་མི་ཟ་བར་ལྟས་ངན་ཀྱི་དངོས་པོ་སྟོན་པ་ཡིན་ནོ་སྙམ་མོ། །</s>
    <s id="124:3">དེའི་ཚེ་ནང་འཁོར་མ་ཞིག་ཕྱི་རོལ་གྱི་མི་རྣམས་རྒྱལ་བུ་བཙལ་བ་ལས་ད་དུང་མ་རྙེད་དོ་ཞེས་ཟེར་བ་ཐོས་ [141b.4]པ་དང་།</s>
    <s id="124:4">སེམས་ལ་ཤིན་ཏུ་སྐྲག་ཅིང་འཇིགས་པ་སྐྱེས་པས་</s>
    <s id="124:5">ཕོ་བྲང་གི་ནང་དུ་སོང་སྟེ་</s>
  </p>
  <p id="125">
    <s id="125:1">བཙུན་མོ་ལ་འདི་སྐད་ཅེས་སྨྲས་སོ། །</s>
  </p>
  <p id="126">
    <s id="126:1">ལྷ་མོ་མཁྱེན་ལགས་སམ་</s>
    <s id="126:2">སླད་རོལ་གྱི་མི་རྣམས་ལས་ཀུན་དུ་སོ་སོར་རྒྱལ་བུ་བཙལ་བ་ལས་ད་དུང་མ་རྙེད་ཅེས་མཆི་བ་ཐོས་ལགས་སོ། །</s>
    <s id="126:3">དེ་ནས་ [141b.5]བཙུན་མོ་དེས་ཚིག་དེ་སྐད་སྨྲས་པ་ཐོས་པ་དང་།</s>
    <s id="126:4">མྱ་ངན་ཆེན་པོ་སྐྱེས་པས་སྨྲེ་སྔགས་བཏོན་ཏེ།</s>
  </p>
  <p id="127">
    <s id="127:1">མིག་མཆི་མས་གང་བཞིན་དུ་</s>
    <s id="127:2">རྒྱལ་པོའི་དྲུང་དུ་ཕྱིན་ནས་རྒྱལ་པོ་ལ་འདི་སྐད་ཅེས་གསོལ་ཏོ། །</s>
  </p>
  <p id="128">
    <s id="128:1">ལྷ་ཆེན་པོ་བདག་གིས་སླད་རོལ་གྱི་མི་རྣམས་ལས་འདི་སྐད་དུ་བདག་གི་བུ་ [141b.6]སྡུག་ཐ་ཆུངས་སྟོར་ཅེས་མཆི་བ་ཐོས་ལགས་སོ། །</s>
    <s id="128:2">རྒྱལ་པོས་ཚིག་དེ་ཐོས་པ་དང་ཤིན་ཏུ་སྐྲག་པར་གྱུར་པས་</s>
    <s id="128:3">བརྣངས་བཞིན་དུ་སྨྲེ་ཚིག་འདི་སྐད་དུ་ཀྱི་ཧུད་སྡུག་བསྔལ་ལོ། །</s>
    <s id="128:4">དེང་ངའི་བུ་ཡིད་དུ་འོང་བ་སྟོར་བར་གྱུར་ཏོ་ཞེས་སྨྲས་ནས་</s>
    <s id="128:5">མཆི་མ་ཕྱིས་ཏེ་བཙུན་མོ་ [141b.7]ལ་སྤྲོ་བ་བསྐྱེད་ནས་</s>
    <s id="128:6">འདི་སྐད་དུ་བཞིན་བཟང་མ་ཁྱོད་མྱ་ངན་མ་བྱེད་ཅིག །</s>
  </p>
  <p id="129">
    <s id="129:1">ངས་དེང་ལྷན་ཅིག་ཕྱིར་བྱུང་སྟེ་བུ་སྡུག་བཙལ་བར་བྱའོ་ཞེས་སྨྲས་ནས། </s>
  </p>
  <p id="130">
    <s id="130:1">རྒྱལ་པོ་བཙུན་མོ་དང་། སྐྱེ་བོའི་ཚོགས་མང་པོ་དང་ལྷན་ཅིག་ཏུ་གྲོང་ཁྱེར་ནས་ཕྱིར་བྱུང་སྟེ། </s>
  </p>
  <p id="131">
    <s id="131:1">སོ་སོར་གྱེས་ཏེ་ [142a] [142a.1]ཕྱོགས་ཀུན་དུ་བཙལ་བ་ལས་</s>
    <s id="131:2">རིང་པོ་མ་ལོན་པར་</s>
    <s id="131:3">བློན་པོ་ཆེན་པོ་ཞིག་ཉེ་བར་མདུན་དུ་འོངས་ཏེ་རྒྱལ་པོ་ལ་འདི་སྐད་ཅེས་གསོལ་ཏོ། །</s>
  </p>
  <p id="132">
    <s id="132:1">ལྷ་རྒྱལ་བུ་མི་བཞུགས་ཞེས་ཐོས་པས་ཐུགས་ངན་མི་མཛད་དུ་གསོལ། </s>
  </p>
  <p id="133">
    <s id="133:1">རྒྱལ་བུ་ཐ་ཆུངས་ནི་ད་དུང་མི་གདའ་ [142a.2]ལགས་སོ། །</s>
    <s id="133:2">རྒྱལ་པོས་ཚིག་དེ་ཐོས་པ་དང་སྨྲེ་སྔགས་བཏོན་ནས་འདི་སྐད་དུ་ཀྱི་ཧུད་</s>
    <s id="133:3">ངའི་བུ་ཡིད་དུ་འོང་བ་སྟོར་བར་གྱུར་ཏོ་ཞེས་སྨྲས་པར་གྱུར་ཏོ། །</s>
  </p>
  <p id="134">
    <s id="134:1">དང་པོ་བུ་ཡོད་ཚེ་ན་དགའ་བ་ཆུང་། །</s>
  </p>
  <p id="135">
    <s id="135:1">ཕྱིས་ནི་བུ་སྟོར་ཚེ་ན་སྡུག་བསྔལ་ཆེ། །</s>
  </p>
  <p id="136">
    <s id="136:1">གལ་ཏེ་ངའི་བུའི་སྲོག་ནི་སླར་ཐོབ་ན། ། </s>
  </p>
  <p id="137">
    <s id="137:1">[142a.3]ངའི་ལུས་ཤི་ཡང་སྡུག་བསྔལ་ཅི་ཡང་མེད། །</s>
  </p>
  <p id="138">
    <s id="138:1">བཙུན་མོས་དེ་སྐད་ཐོས་པ་དང་། །དཔེར་ན་མདས་ཕོག་པ་བཞིན་དུ་མྱ་ངན་གྱིས་ཀུན་དུ་དཀྲིས་པར་གྱུར་པས་</s>
    <s id="138:2">སྨྲེ་ཚིག་འདི་སྐད་ཅེས་སྨྲས་སོ། །</s>
  </p>
  <p id="139">
    <s id="139:1">བདག་གི་བུ་གསུམ་འཁོར་དང་བཅས་པར་ནི། །</s>
    <s id="139:2">ནགས་ཚལ་དོང་སྟེ་ལྷན་ཅིག་རྩེ་ [142a.4]བ་ལས། །</s>
    <s id="139:3">བུ་སྡུག་ཐ་ཆུངས་གཅིག་པུ་མ་འོངས་པས། །</s>
    <s id="139:4">ངེས་པར་འབྲལ་བའི་ལྟས་ངན་དངོས་ཡོད་འགྱུར། །</s>
  </p>
  <p id="140">
    <s id="140:1">དེའི་འོག་ཏུ་ཡང་བློན་པོ་འབྲིང་པོ་རྒྱལ་པོའི་དྲུང་དུ་ཉེ་བར་འོངས་པ་ལ་</s>
    <s id="140:2">རྒྱལ་པོས་བློན་པོ་དེ་ལ་བུ་སྡུག་གང་ན་འདུག་ཅེས་སྨྲས་པ་ལས།</s>
    <s id="140:3">བློན་པོ་འབྲིང་པོས་དེ་ཡིད་ལ་ [142a.5]གཅགས་ཏེ་</s>
    <s id="140:4">ངུས་པས་ལྐོག་མ་དང་ལྕེ་ཡང་སྐམས་ནས་ཚིག་འབྱིན་ཅིང་ལན་འདེབས་ཀྱང་མ་ནུས་པ་དང་</s>
    <s id="140:5">བཙུན་མོས་འདི་སྐད་ཅེས་དྲིས་སོ། །</s>
  </p>
  <p id="141">
    <s id="141:1">བུ་ཆུང་ད་ལྟར་གང་ན་མྱུར་དུ་སྨྲོས། །</s>
  </p>
  <p id="142">
    <s id="142:1">བདག་གི་ལུས་ཀུན་རབ་ཏུ་བསྲེགས་པར་གྱུར། །</s>
  </p>
  <p id="143">
    <s id="143:1">མྱོས་འཁྲུགས་རྨོངས་པས་ནང་གི་སེམས་ཉིད་སྟོར། ། </s>
  </p>
  <p id="144">
    <s id="144:1">[142a.6]བདག་གི་བྲང་ནི་དེ་རིང་གས་སྙམ་བྱེད། །</s>
  </p>
  <p id="145">
    <s id="145:1">དེ་ནས་བློན་པོ་འབྲིང་པོས་རྒྱལ་བུས་ལུས་ཡོངས་སུ་བཏང་བའི་དངོས་པོ་དེ་དག་ཞིབ་ཏུ་རྒྱལ་པོ་ལ་གསོལ་ཏེ་ཤེས་པར་བྱས་པ་དང་།</s>
    <s id="145:2">རྒྱལ་པོ་དང་། བཙུན་མོས་གཏམ་དེ་ཐོས་ནས་</s>
  </p>
  <p id="146">
    <s id="146:1">སྨྲེ་ཞིང་མཆི་མས་བརྣངས་བཞིན་དུ་ལུས་ཡོངས་སུ་བཏང་བའི་ [142a.7]ས་ཕྱོགས་སུ་མྱུར་ཞིང་རིངས་པར་དོང་སྟེ</s>
  </p>
  <p id="147">
    <s id="147:1">འོད་མའི་ཚལ་བྱང་ཆུབ་སེམས་དཔས་ལུས་བཏང་བའི་གནས་སུ་ཕྱིན་ནས་</s>
    <s id="147:2">རུས་པ་རྣམས་ཀུན་དུ་འཐོར་བ་མཐོང་བ་དང་</s>
    <s id="147:3">ཅིག་ཅར་ས་ལ་འགྱེལ་ཏེ།</s>
  </p>
  <p id="148">
    <s id="148:1">ཤི་བ་དང་འདྲ་བར་བརྒྱལ་བར་གྱུར་པས་</s>
    <s id="148:2">དཔེར་ན་རླུང་དྲག་པོས་ལྗོན་ཤིང་ཆེན་པོ་བསྒྱེལ་བཞིན་ [142b] [142b.1]དུ་</s>
    <s id="148:3">སེམས་རྨོངས་ཤིང་དྲན་པ་སྟོར་བས་ཤེས་པ་ཅི་ཡང་མེད་པར་གྱུར་ཏོ། །</s>
  </p>
  <p id="149">
    <s id="149:1">དེ་ནས་བློན་པོ་ཆེན་པོ་ལ་སོགས་པས་ཆུས་ཀུན་དུ་གཏོར་བ་དང་།</s>
    <s id="149:2">རྒྱལ་པོ་དང་བཙུན་མོ་རིང་ཞིག་ལོན་ནས་གདོད་དྲན་པ་ཐོབ་པར་གྱུར་ཏོ། །</s>
  </p>
  <p id="150">
    <s id="150:1">དེ་ནས་ལག་པ་བཏེག་སྟེ་འདུག་ནས་སྨྲེ་ཚིག་སྨྲས་པ།</s>
    <s id="150:2">ཀྱི་ཧུད་བུ་ [142b.2]སྡུག་མཛེས་པའི་མཚན་དང་ལྡན།</s>
  </p>
  <p id="151">
    <s id="151:1">ཅིའི་ཕྱིར་འཆི་བའི་སྡུག་བསྔལ་སྔར་འོངས་གཙེས། </s>
  </p>
  <p id="152">
    <s id="152:1">གལ་ཏེ་ཁྱོད་ཀྱི་མདུན་དུ་བདག་ཤི་ན། །</s>
  </p>
  <p id="153">
    <s id="153:1">འདི་འདྲའི་སྡུག་བསྔལ་མཐོང་བར་ག་ལ་འགྱུར། །</s>
  </p>
  <p id="154">
    <s id="154:1">དེ་ནས་བཙུན་མོ་མྱོས་ཤིང་བརྒྱལ་བ་ཁད་ཀྱིས་ཞི་བར་གྱུར་ནས་</s>
  </p>
  <p id="155">
    <s id="155:1">ཀྱང་སྐྲ་ལོང་ལོང་པོར་ [142b.3]གྱུར་ཏེ་</s>
  </p>
  <p id="156">
    <s id="156:1">ལག་པ་གཉིས་ཀྱིས་བྲང་བརྡུངས་ནས་</s>
    <s id="156:2">ཉ་སྐམས་ལ་འགྲེ་བ་བཞིན་དུ་ས་ལ་འགྲེས་ཏེ།</s>
  </p>
  <p id="157">
    <s id="157:1">བ་བུ་སྟོར་བ་བཞིན་དུ་ངུས་ནས་སྨྲེ་ཚིག་སྨྲས་པ།</s>
    <s id="157:2">བདག་གི་བུ་ནི་སུས་གཏུབས་ན། །</s>
  </p>
  <p id="158">
    <s id="158:1">རུས་པ་ལྷག་མ་ས་ལ་གཏོར། །</s>
  </p>
  <p id="159">
    <s id="159:1">བདག་གི་བུ་སྡུག་སྟོར་བས་ན། །</s>
  </p>
  <p id="160">
    <s id="160:1">མྱ་ངན་སྨྲེ་བ་རང་མི་ཐེག ། </s>
  </p>
  <p id="161">
    <s id="161:1">[142b.4]ཀྱི་ཧུད་བུ་ནི་སུས་བསད་ན། </s>
  </p>
  <p id="162">
    <s id="162:1">མྱ་ངན་དངོས་པོ་འདི་འདྲ་མྱོང་། །</s>
  </p>
  <p id="163">
    <s id="163:1">བདག་སྙིང་རྡོ་ནི་མ་ཡིན་ན། །</s>
  </p>
  <p id="164">
    <s id="164:1">ཅི་ཡི་ཕྱིར་ན་གས་མ་གྱུར། །</s>
  </p>
  <p id="165">
    <s id="165:1">བདག་གི་རྨི་ལམ་ནུ་མ་གཉིས། །གཞན་དག་གིས་ནི་བཅད་པ་དང་། །</s>
    <s id="165:2">སོ་རྣམས་ལྷུང་བར་མཐོང་བས་ན། །</s>
  </p>
  <p id="166">
    <s id="166:1">དེང་ནི་སྡུག་བསྔལ་ཆེན་པོ་མྱོང་། །</s>
  </p>
  <p id="167">
    <s id="167:1">ཕུག་ [142b.5]རོན་ཕྲུ་གུ་གསུམ་ལས་ནི། །</s>
    <s id="167:2">གཅིག་ནི་ཁྲས་ཁྱེར་མཐོང་བས་ན། །</s>
  </p>
  <p id="168">
    <s id="168:1">དེང་ནི་བུ་སྡུག་སྟོར་གྱུར་པས། །</s>
    <s id="168:2">ལྟས་ངན་སྟོན་ལ་མི་བདེན་མེད། །</s>
  </p>
  <p id="169">
    <s id="169:1">དེ་ནས་རྒྱལ་བུ་ཆེན་པོ་དེ་བཙུན་མོ་དང་། བུ་གཉིས་དང་བཅས་པར་བརྩེ་བས་གཏུགས་ཏེ་ངུས་ནས་</s>
  </p>
  <p id="170">
    <s id="170:1">རྒྱན་ཐམས་ཅད་བཀྲོལ་ཏེ་</s>
  </p>
  <p id="171">
    <s id="171:1">སྐྱེ་བོའི་ [142b.6]ཚོགས་མང་པོ་དང་ལྷན་ཅིག་ཏུ་བྱང་ཆུབ་སེམས་དཔའ་བཞག་པའི་ལུས་ཀྱིས་རིང་བསྲེལ་བསྡུས་ཏེ་</s>
  </p>
  <p id="172">
    <s id="172:1">མཆོད་པ་བྱ་བའི་ཕྱིར་མཆོད་རྟེན་གྱི་ནང་དུ་བཞག་གོ། །</s>
  </p>
  <p id="173">
    <s id="173:1">ཀུན་དགའ་བོ་ཁྱོད་ཀྱིས་འདི་ཉིད་ནི་བྱང་ཆུབ་སེམས་དཔའ་དེའི་རིང་བསྲེལ་ཡིན་པར་རིག་པར་བྱའོ། །</s>
  </p>
  <p id="174">
    <s id="174:1">ཡང་ཚེ་དང་ལྡན་པ་ [142b.7]ཀུན་དགའ་བོ་ལ་བཀའ་སྩལ་པ།</s>
    <s id="174:2">ང་སྔོན་འདོད་ཆགས་དང་། ཞེ་སྡང་དང་། གཏི་མུག་ལ་སོགས་པའི་ཉོན་མོངས་པ་དང་ལྡན་པའི་ཚེ་ན་ཡང་</s>
    <s id="174:3">སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་ལ་སོགས་པའི་འགྲོ་བ་ལྔ་པོ་དག་ཏུ་ཡང་</s>
    <s id="174:4">རྐྱེན་ཇི་ལྟ་བ་བཞིན་དུ་ཡོངས་སུ་ [143a] [143a.1]བསྐྱབས་ནས་ཕན་བཏགས་ཏེ་</s>
  </p>
  <p id="175">
    <s id="175:1">ངེས་པར་འབྱུང་བ་ཐོབ་པར་བྱས་ན</s>
  </p>
  <p id="176">
    <s id="176:1">ད་ལྟར་ཉོན་མོངས་པ་ཐམས་ཅད་ཟད་ནས་</s>
    <s id="176:2">བག་ཆགས་ཀྱི་ལྷག་མ་མེད་དེ།</s>
  </p>
  <p id="177">
    <s id="177:1">ལྷ་དང་མིའི་སྟོན་པར་གྱུར་ནས་</s>
  </p>
  <p id="178">
    <s id="178:1">ཐམས་ཅད་མཁྱེན་པ་དང་ལྡན་པས་</s>
    <s id="178:2">སེམས་ཅན་རེ་རེའི་ཕྱིར་ཡང་བསྐལ་པ་མང་པོའི་བར་དུ་</s>
    <s id="178:3">སེམས་ཅན་ [143a.2]དམྱལ་བ་དང་། གནས་གཞན་དག་ཏུ་གནས་ཏེ།</s>
  </p>
  <p id="179">
    <s id="179:1">སྡུག་བསྔལ་སྣ་ཚོགས་དང་དུ་བླངས་ནས་</s>
    <s id="179:2">སྐྱེ་ཤི་དང་ཉོན་མོངས་པའི་འཁོར་བ་ལས་ངེས་པར་འབྱུང་བ་འཐོབ་པར་བྱེད་པ་ལྟ་སྨོས་ཀྱང་ཅི་དགོས།</s>
  </p>
  <p id="180">
    <s id="180:1">དེ་ནས་བཅོམ་ལྡན་འདས་ཀྱིས་དོན་དེ་ཉིད་ཡང་བསྟན་པའི་ཕྱིར་ཚིགས་སུ་བཅད་དེ་[143a.3]བཀའ་སྩལ་པ།</s>
    <s id="180:2">ང་སྔོན་འདས་པའི་དུས་ཀྱི་ཚེ། །</s>
    <s id="180:3">བསྐལ་པ་གྲངས་མེད་ཚད་མེད་སྙེད། །</s>
    <s id="180:4">རེས་འགའ་ཡུལ་གྱི་རྒྱལ་པོ་བྱས། །</s>
  </p>
  <p id="181">
    <s id="181:1">རེས་འགའ་རྒྱལ་བུ་བྱས་པ་ན། །</s>
  </p>
  <p id="182">
    <s id="182:1">རྟག་པར་སྦྱིན་པ་ཆེར་བཏང་བས། །</s>
    <s id="182:2">ཤིན་ཏུ་ཕངས་པའི་ལུས་བཏང་ནས། །</s>
  </p>
  <p id="183">
    <s id="183:1">འཁོར་བ་ལས་ནི་ངེས་བྱུང་སྟེ། །བྱང་ཆུབ་ [143a.4]དམ་པར་ཕྱིན་པར་སྨོན། །</s>
  </p>
  <p id="184">
    <s id="184:1">སྔོན་བྱུང་ཡུལ་ཆེན་ཞིག་ཏུ་ནི། །</s>
    <s id="184:2">ཡུལ་བདག་ཤིང་རྟ་ཆེ་ཞེས་བྱ། །</s>
  </p>
  <p id="185">
    <s id="185:1">རྒྱལ་བུ་དཔའ་བོ་ཞེས་བྱ་བ། །</s>
    <s id="185:2">རྟག་པར་སྦྱིན་གཏོང་སེར་སྣ་མེད། །</s>
  </p>
  <p id="186">
    <s id="186:1">དེ་ལ་ཕུ་བོ་གཉིས་ཡོད་དེ། །</s>
  </p>
  <p id="187">
    <s id="187:1">སྒྲ་ཆེན་ལྷ་ཆེན་པོ་ཞེས་བྱ། །</s>
  </p>
  <p id="188">
    <s id="188:1">གསུམ་པོ་ལྷན་ཅིག་ཕྱིར་བྱུང་སྟེ། །</s>
  </p>
  <p id="189">
    <s id="189:1">མཐར་གྱིས་རི་དང་ནགས་ཚལ་ [143a.5]ཕྱིན། །</s>
  </p>
  <p id="190">
    <s id="190:1">སྟག་མོ་བཀྲེས་པས་ཉེན་མཐོང་ནས། །</s>
  </p>
  <p id="191">
    <s id="191:1">འདི་འདྲའི་སེམས་ནི་སྐྱེས་པར་གྱུར། །</s>
  </p>
  <p id="192">
    <s id="192:1">སྟག་མོ་བཀྲེས་མེས་རབ་བསྲེགས་ཀྱང་། །</s>
    <s id="192:2">གཞན་བཟར་རུང་བ་ཅི་ཡང་མེད། །</s>
  </p>
  <p id="193">
    <s id="193:1">སྐྱེས་ཆེན་དེ་འདྲ་མཐོང་ནས་ནི། །</s>
    <s id="193:2">དེ་ཡིས་བུ་ནི་ཟོས་དོགས་ཕྱིར། །</s>
    <s id="193:3">ཆགས་མེད་ལུས་ནི་རབ་བཏང་ནས། །</s>
  </p>
  <p id="194">
    <s id="194:1">བུ་སྐྱབས་སྨས་ [143a.6]པ་མེད་པར་བྱས། །</s>
  </p>
  <p id="195">
    <s id="195:1">ས་ཆེན་དང་ནི་རི་རྣམས་ཀྱང་། །</s>
    <s id="195:2">དུས་གཅིག་ཐམས་ཅད་རབ་ཏུ་གཡོས། །</s>
    <s id="195:3">ཆུ་ཀླུང་རྒྱ་མཚོ་ཤིན་ཏུ་འཁྲུགས། །</s>
    <s id="195:4">རླབས་དྲག་ཆུ་ནི་གྱེན་དུ་འབབ། །</s>
    <s id="195:5">གནམ་ས་འོད་ནི་སྟོར་བས་ན། །</s>
  </p>
  <p id="196">
    <s id="196:1">མུན་ནག་ཅི་ཡང་མཐོང་བ་མེད། །</s>
  </p>
  <p id="197">
    <s id="197:1">ནགས་ཚལ་དགོན་པའི་གཅན་གཟན་རྣམས། །</s>
    <s id="197:2">[143a.7]འཕུར་རྒྱུག་གནས་ནི་ཡོངས་སུ་སྤངས། །</s>
  </p>
  <p id="198">
    <s id="198:1">ཕུ་གཉིས་ཅི་ཕྱིར་མ་ལོག་ཅེས། །</s>
    <s id="198:2">མྱ་ངན་བརྩེ་བའི་སྡུག་བསྔལ་སྐྱེས། །</s>
  </p>
  <p id="199">
    <s id="199:1">གཡོག་འཁོར་མང་པོ་རྣམས་དང་ནི། །</s>
    <s id="199:2">ནགས་ཚལ་ཀུན་དུ་ཡོངས་སུ་བཙལ། །</s>
    <s id="199:3">སྤུན་གཉིས་ལྷན་ཅིག་རབ་འགྲོགས་ཏེ། །</s>
  </p>
  <p id="200">
    <s id="200:1">རི་གཟར་ནགས་སུ་ཕྱིན་ནས་ནི། །</s>
    <s id="200:2">ཕྱོགས་བཞིར་ [143b] [143b.1]བལྟས་ཀྱང་ཅི་མ་མཐོང་། །</s>
  </p>
  <p id="201">
    <s id="201:1">སྟག་མོ་མཐོང་བའི་ནགས་སྟོང་དུ། །</s>
    <s id="201:2">མ་དང་བུ་བདུན་བཅས་པར་ནི། །</s>
    <s id="201:3">ཐམས་ཅད་ཁྲག་གིས་ཁ་བསྐུས་དང་། །</s>
    <s id="201:4">རུས་པ་ལྷག་མ་སྐྲ་རྣམས་ནི། །</s>
    <s id="201:5">ས་ལ་ཀུན་དུ་འཐོར་བ་མཐོང་། །</s>
  </p>
  <p id="202">
    <s id="202:1">གཞན་ཡང་ཁྲག་ནི་ཟགས་པ་རྣམས། །</s>
    <s id="202:2">འོད་མའི་ཚལ་ཀུན་སྦགས་པ་ [143b.2]དག །</s>
    <s id="202:3">ཕུ་བོ་གཉིས་ཀྱིས་མཐོང་ནས་ནི། །</s>
    <s id="202:4">སེམས་ལ་འཇིགས་སྐྲག་ཆེན་པོ་སྐྱེས། །</s>
  </p>
  <p id="203">
    <s id="203:1">གཉི་ག་བརྒྱལ་ནས་ས་ལ་འགྱེལ། །</s>
    <s id="203:2">འཁྲུགས་མྱོས་ཅི་ཡང་མི་དྲན་པས། །</s>
    <s id="203:3">ས་རྡུལ་དག་གིས་ལུས་ཀུན་གོས། །</s>
    <s id="203:4">རྣམ་ཤེས་དྲུག་ནི་དྲན་པ་ཉམས། །</s>
    <s id="203:5">རྒྱལ་བུ་གཡོག་ནི་མང་པོ་རྣམས། །</s>
    <s id="203:6">ཆོ་ངེ་སེམས་ [143b.3]ལ་མྱ་ངན་སྐྱེས། །</s>
  </p>
  <p id="204">
    <s id="204:1">ཆུས་གཏོར་དྲན་པ་ཐོབ་ནས་ཀྱང་། །</s>
    <s id="204:2">ལག་བཏེག་སྐད་ཆེར་ཕྱུང་སྟེ་ངུས། །</s>
  </p>
  <p id="205">
    <s id="205:1">བྱང་ཆུབ་སེམས་དཔས་ལུས་བཏང་ཚེ། །</s>
    <s id="205:2">བྱམས་པའི་མ་ནི་ཕོ་བྲང་ན། །</s>
  </p>
  <p id="206">
    <s id="206:1">བུད་མེད་ལྔ་བརྒྱ་རྣམས་དང་ནི། །</s>
    <s id="206:2">ལྷན་ཅིག་ལོངས་སྤྱོད་མྱོང་བ་ལས། །</s>
    <s id="206:3">བཙུན་མོ་དམ་པའི་ནུ་མ་གཉིས། །</s>
    <s id="206:4">རང་གི་ནུ་ཞོ་ [143b.4]ཟགས་གྱུར་པས། །</s>
    <s id="206:5">ལུས་ཀུན་ཁབ་ཀྱིས་ཕུག་པ་བཞིན། །</s>
    <s id="206:6">ཤིན་ཏུ་སྡུག་བསྔལ་རབ་མི་བདེ། །</s>
  </p>
  <p id="207">
    <s id="207:1">བུ་སྟོར་འདུ་ཤེས་སྐྱེས་པས་ན། །</s>
  </p>
  <p id="208">
    <s id="208:1">མྱ་ངན་ཟུག་རྔུ་སེམས་ལ་ཟུག །</s>
  </p>
  <p id="209">
    <s id="209:1">རྒྱལ་པོ་ཆེན་པོ་ཤེས་བྱས་ནས། །</s>
  </p>
  <p id="210">
    <s id="210:1">སྡུག་བསྔལ་དངོས་པོ་དེ་དག་བཤད། །</s>
  </p>
  <p id="211">
    <s id="211:1">ཆོ་ངེས་སྨེ་བ་མི་བཟོད་པས། །</s>
    <s id="211:2">བརྩེ་བའི་སྐད་ [143b.5]ཀྱིས་རྒྱལ་པོ་ལ། །</s>
    <s id="211:3">རྒྱལ་པོ་ཆེན་པོ་མཁྱེན་པར་མཛོད། །</s>
    <s id="211:4">དེང་བདག་སྡུག་བསྔལ་ཆེན་པོ་སྐྱེས། །</s>
  </p>
  <p id="212">
    <s id="212:1">ནུ་ཞོ་གཉིས་ནི་རང་བྱུང་པས། །</s>
    <s id="212:2">བཀག་ཀྱང་བསམ་པ་བཞིན་མ་གྲུབ། །</s>
  </p>
  <p id="213">
    <s id="213:1">ཁབ་ཀྱིས་ལུས་ཀུན་ཕུག་པ་བཞིན། །</s>
    <s id="213:2">མྱ་ངན་བྲང་ནི་གས་ལ་ཐུག། །</s>
  </p>
  <p id="214">
    <s id="214:1">བདག་གི་གཡར་ལམ་སྔ་ལྟས་ངན། །</s>
  </p>
  <p id="215">
    <s id="215:1">ངེས་ [143b.6]པར་བུ་སྡུག་སྟོར་བར་གྱུར། །</s>
  </p>
  <p id="216">
    <s id="216:1">ལྷས་ནི་བདག་གི་སྲོག་སྐྱོབས་ལ། །</s>
    <s id="216:2">བུ་ནི་གུམ་གསོན་མཁྱེན་པར་མཛོད། །</s>
    <s id="216:3">གཡར་ལམ་ཕུག་རོན་གསུམ་མཐོང་བ། །</s>
    <s id="216:4">ཆུང་ངུ་དེ་ནི་བུ་སྡུག་ལགས། །</s>
    <s id="216:5">ཁྲས་ནི་ཕྲོགས་ཏེ་འཚལ་བས་ནི། །</s>
    <s id="216:6">མྱ་ངན་རྫོགས་པར་གསོལ་བར་དཀའ། །</s>
  </p>
  <p id="217">
    <s id="217:1">དེང་བདག་མྱ་ངན་མཚོར་ [143b.7]བྱིང་བས། །</s>
    <s id="217:2">འཆི་བར་འགྱུར་བ་རིང་མི་ཐོགས། །</s>
  </p>
  <p id="218">
    <s id="218:1">བུ་སྲོག་མི་གསོན་བློ་བ་ཆུང་། །</s>
  </p>
  <p id="219">
    <s id="219:1">མྱུར་བ་ཉིད་དུ་བཙལ་བར་གསོལ། །</s>
  </p>
  <p id="220">
    <s id="220:1">གཞན་ཡང་སླད་རོལ་མི་རྣམས་ལས། །བུ་ཆུང་མ་རྙེད་ཐོས་པས་ན། །</s>
  </p>
  <p id="221">
    <s id="221:1">དེང་བདག་སེམས་ནི་རབ་མི་བདེ། །</s>
  </p>
  <p id="222">
    <s id="222:1">ལྷས་ནི་བདག་ལ་བརྩེ་བར་མཛོད། །</s>
    <s id="222:2">བཙུན་མོས་དེ་སྐད་སྨྲས་ [144a] [144a.1]ནས་ནི། །</s>
    <s id="222:3">ལུས་བཏེག་ས་ལ་རབ་ཏུ་བརྡབས། །</s>
    <s id="222:4">རབ་བརྩེ་ན་བས་སེམས་བརྒྱལ་མྱོས། །</s>
    <s id="222:5">རབ་རྨོངས་ཤེས་པ་ཅི་ཡང་མེད། །</s>
  </p>
  <p id="223">
    <s id="223:1">ནང་འཁོར་བུད་མེད་བཙུན་མོ་དེ། །བརྒྱལ་ཏེ་ས་ལ་འགྱེལ་མཐོང་སྟེ། །</s>
  </p>
  <p id="224">
    <s id="224:1">སྐད་ཆེན་ཕྱུང་སྟེ་རབ་ཏུ་ངུས། །</s>
  </p>
  <p id="225">
    <s id="225:1">མྱ་ངན་དངངས་སྐྲག་གནས་ཀྱང་ [144a.2]སྟོར། །</s>
  </p>
  <p id="226">
    <s id="226:1">རྒྱལ་པོས་ཚིག་དེ་ཐོས་པས་ན། །</s>
  </p>
  <p id="227">
    <s id="227:1">མྱ་ངན་རང་ཉིད་གཟུང་མ་ནུས། །</s>
  </p>
  <p id="228">
    <s id="228:1">བློན་པོ་ཐམས་ཅད་བཀུག་ནས་ནི། །</s>
    <s id="228:2">བུ་སྡུག་ཚོལ་བ་ཡོངས་སུ་བཀྱེ། །</s>
    <s id="228:3">ཐམས་ཅད་གྲོང་ཁྱེར་ཕྱིར་བྱུང་སྟེ། །</s>
  </p>
  <p id="229">
    <s id="229:1">དེ་དང་དེ་དག་ཀུན་དུ་བཙལ། །</s>
    <s id="229:2">ངུས་ནས་མི་ནི་མང་པོ་ལ། །རྒྱལ་བུ་གང་ན་ཡོད་ཅེས་སྨྲས། །</s>
    <s id="229:3">ད་ལྟར་ [144a.3]གསོན་ནམ་འོན་ཏེ་ཤི། །</s>
  </p>
  <p id="230">
    <s id="230:1">གང་དུ་སོང་བ་སུ་ཡིས་ཤེས། །</s>
  </p>
  <p id="231">
    <s id="231:1">ཇི་ལྟར་བྱས་ན་མཐོང་གྱུར་ནས། །</s>
  </p>
  <p id="232">
    <s id="232:1">བདག་ཅག་མྱ་ངན་བསལ་བར་འགྱུར། །</s>
  </p>
  <p id="233">
    <s id="233:1">སྐྱེ་བོ་མང་པོ་ཐམས་ཅད་ཀུན། །རྒྱལ་བུ་དེ་ནི་ཤི་ཟེར་བས། །</s>
    <s id="233:2">ཐོས་པ་ཐམས་ཅད་རབ་ཏུ་གདུང་། །</s>
    <s id="233:3">སྨྲེ་སྔགས་སྡུག་བསྔལ་བརྗོད་པར་དཀའ། །</s>
  </p>
  <p id="234">
    <s id="234:1">[144a.4]དེ་ཚེ་རྒྱལ་པོ་ཤིང་རྟ་ཆེ། །</s>
  </p>
  <p id="235">
    <s id="235:1">ཆོ་ངེས་སྨྲས་ནས་སྟན་ལས་ལངས། །</s>
  </p>
  <p id="236">
    <s id="236:1">བཙུན་མོའི་དྲུང་དུ་ཉེར་སོང་སྟེ། །</s>
  </p>
  <p id="237">
    <s id="237:1">དེ་ཡི་ལུས་ལ་ཆུས་ཀྱང་གཏོར། །</s>
  </p>
  <p id="238">
    <s id="238:1">བཙུན་མོ་ཆུས་ནི་གཏོར་བས་ན། །</s>
  </p>
  <p id="239">
    <s id="239:1">རིང་ཞིག་ལོན་ནས་དྲན་པ་ཐོབ། །</s>
  </p>
  <p id="240">
    <s id="240:1">རབ་སྨྲེས་རྒྱལ་པོ་ལ་ཞུས་པ། །</s>
    <s id="240:2">བདག་བུ་ད་ལྟ་གང་ན་མཆིས། །</s>
  </p>
  <p id="241">
    <s id="241:1">རྒྱལ་པོས་ [144a.5]བཙུན་མོ་ལ་བསྒོ་བ། །</s>
    <s id="241:2">ངས་ནི་ཕོ་ཉ་མང་བཀྱེ་སྟེ། །</s>
  </p>
  <p id="242">
    <s id="242:1">ཕྱོགས་བཞིར་རྒྱལ་བུ་ཚོལ་བཅུག་ན། །</s>
  </p>
  <p id="243">
    <s id="243:1">ད་དུང་གཏམ་སྐྱེས་ཡོང་མ་འོངས། །</s>
    <s id="243:2">རྒྱལ་པོས་བཙུན་མོ་ཡང་བསྒོ་བ། །</s>
    <s id="243:3">ཁྱོད་ནི་མྱ་ངན་མ་བྱེད་པར། །</s>
    <s id="243:4">རེ་ཞིག་རང་ཉིད་བདེ་བར་བྱོས། །</s>
  </p>
  <p id="244">
    <s id="244:1">ལྷན་ཅིག་ཕྱིར་བྱུང་བཙལ་བར་བྱ། །</s>
  </p>
  <p id="245">
    <s id="245:1">དེ་ནས་རྒྱལ་པོ་ [144a.6]བཙུན་མོར་བཅས། །</s>
  </p>
  <p id="246">
    <s id="246:1">བཞོན་པ་ཞོན་ནས་མདུན་དུ་ཆས། །</s>
    <s id="246:2">སྨྲེ་བའི་སྐད་ཀྱིས་ཆོ་ངེས་བཏབ། །</s>
  </p>
  <p id="247">
    <s id="247:1">གདུང་སེམས་མེ་ནི་འབར་བ་འདྲ། །</s>
  </p>
  <p id="248">
    <s id="248:1">ཡ་རབས་མ་རབས་བརྒྱ་སྟོང་རྣམས། །</s>
    <s id="248:2">རྒྱལ་པོའི་རྗེས་སུ་གྲོང་ཁྱེར་བྱུང་། །</s>
  </p>
  <p id="249">
    <s id="249:1">བརྩེ་བའི་ངུ་སྒྲ་མི་འཆད་པར། །སོ་སོར་རྒྱལ་བུ་ཡོངས་སུ་བཙལ། །</s>
    <s id="249:2">[144a.7]རྒྱལ་པོས་བུ་སྡུག་བཙལ་བའི་ཕྱིར། །</s>
    <s id="249:3">མིག་གིས་ཕྱོགས་བཞིར་བལྟས་པ་ལས། །</s>
    <s id="249:4">སྐྲ་བཤིག་ཁྲག་གིས་ལུས་བསྐུས་ཏེ། །</s>
  </p>
  <p id="250">
    <s id="250:1">ལུས་ཀུན་རྡུལ་གྱིས་གོས་པ་དང་། །</s>
    <s id="250:2">ངུས་ནས་མདུན་བཅད་འོང་བ་ཡི། །</s>
    <s id="250:3">མི་ཞིག་ཀྱང་ནི་མཐོང་བར་གྱུར། །</s>
  </p>
  <p id="251">
    <s id="251:1">རྒྱལ་པོས་ལྟས་ངན་དེ་མཐོང་ནས། །</s>
  </p>
  <p id="252">
    <s id="252:1">ལྷག་པར་ [144b] [144b.1]མྱ་ངན་སྐྱེས་པར་འགྱུར། །</s>
  </p>
  <p id="253">
    <s id="253:1">རྒྱལ་པོས་ལག་པ་གཉིས་བཏེག་ནས། །</s>
  </p>
  <p id="254">
    <s id="254:1">བརྩེ་བས་ངུས་ཏེ་བཀུག་མ་ནུས། །</s>
    <s id="254:2">ཐོག་མར་བློན་པོ་ཆེན་པོ་ཞིག །རིངས་བརྟབས་རྒྱལ་པོའི་དྲུང་འོངས་ནས། །</s>
  </p>
  <p id="255">
    <s id="255:1">རྒྱལ་པོ་དེ་ལ་འདི་སྐད་སྨྲས། །</s>
    <s id="255:2">ལྷ་ནི་ཐུགས་ངན་མི་མཛད་གསོལ། །</s>
  </p>
  <p id="256">
    <s id="256:1">ལྷ་ཡི་ཐུགས་བརྩེ་ [144b.2]སྲས་བུ་དེ། །</s>
  </p>
  <p id="257">
    <s id="257:1">ད་དུང་རྙེད་པར་མ་གྱུར་ཀྱང་། །</s>
    <s id="257:2">རིང་པོར་མི་ཐོགས་ཕྱིན་པར་མཆི། །</s>
    <s id="257:3">ལྷ་ནི་ཐུགས་ངན་མི་མཛད་གསོལ། །</s>
  </p>
  <p id="258">
    <s id="258:1">རྒྱལ་པོ་ཡང་ནི་སོང་བ་ལས། །</s>
    <s id="258:2">བློན་པོ་འབྲིང་པོ་འོངས་པ་མཐོང་། །</s>
  </p>
  <p id="259">
    <s id="259:1">བློན་པོ་རྒྱལ་པོའི་དྲུང་འོངས་ནས། །</s>
  </p>
  <p id="260">
    <s id="260:1">ངུས་ཏེ་རྒྱལ་ལ་འདི་སྐད་སྨྲས། །</s>
    <s id="260:2">རྒྱལ་བུ་གཉིས་ནི་ [144b.3]བཞུགས་པ་ཡང་། །</s>
    <s id="260:3">མྱ་ངན་ཞུགས་ཀྱིས་ཡོངས་སུ་གདུངས། །</s>
    <s id="260:4">རྒྱལ་བུ་ཐ་ཆུངས་གང་ལགས་པ། །</s>
    <s id="260:5">དེ་ནི་མི་རྟག་པ་ཡིས་ཟིན། །</s>
  </p>
  <p id="261">
    <s id="261:1">བུ་བཙས་སྟག་མོ་ལྟོགས་པ་ཞིག །</s>
    <s id="261:2">བུ་འཚལ་སྙམ་པ་གཟིགས་ནས་ནི། །</s>
    <s id="261:3">རྒྱལ་བུ་སེམས་ཅན་ཆེན་པོ་ཡིས། །ཐུགས་རྗེ་ཆེན་པོའི་སེམས་ [144b.4]བསྐྱེད་དེ། །</s>
  </p>
  <p id="262">
    <s id="262:1">བླ་མེད་ལམ་ནི་གཉེར་བ་དང་། །</s>
    <s id="262:2">མང་པོ་ཐམས་ཅད་བཟླ་བའི་སླད། །</s>
    <s id="262:3">བྱང་ཆུབ་མཆོག་ལ་འདུ་ཤེས་བཅིངས། །</s>
  </p>
  <p id="263">
    <s id="263:1">ཤིན་ཏུ་ཟབ་ཡངས་རྒྱ་མཚོ་བཞིན། །</s>
    <s id="263:2">རི་མཐོ་རྩེ་ལ་འཛེགས་ནས་ནི། །</s>
    <s id="263:3">སྟག་མོ་ལྟོགས་མདུན་སྐུ་ཡང་བོར། །</s>
  </p>
  <p id="264">
    <s id="264:1">ཉམ་ཆུང་འཚལ་རྔོ་མ་ཐོགས་ནས། ། </s>
  </p>
  <p id="265">
    <s id="265:1">[144b.5]འོད་མས་མགུལ་དུ་ཁྲག་ཕྱུང་བས། །</s>
    <s id="265:2">རྒྱལ་བུའི་སྐུ་ནི་འཚལ་བས་ན། །</s>
  </p>
  <p id="266">
    <s id="266:1">སྐུ་གདུང་ལྷག་མ་ཙམ་ཞིག་ལུས། །</s>
    <s id="266:2">དེ་ཚེ་རྒྱལ་པོ་བཙུན་མོར་བཅས། །</s>
  </p>
  <p id="267">
    <s id="267:1">དེ་སྐད་ཐོས་ནས་བརྒྱལ་བར་གྱུར། །</s>
  </p>
  <p id="268">
    <s id="268:1">སེམས་ནི་མྱ་ངན་མཚོར་བྱིང་སྟེ། །</s>
  </p>
  <p id="269">
    <s id="269:1">ཉོན་མོངས་མེ་ཡིས་རབ་ཏུ་བསྲེགས། །</s>
    <s id="269:2">བློན་པོས་ཙནྡན་ [144b.6]ཆུ་དག་གིས། །</s>
    <s id="269:3">རྒྱལ་པོ་བཙུན་མོ་གཏོར་བས་ན། །</s>
  </p>
  <p id="270">
    <s id="270:1">ཅིག་ཆར་ལངས་ནས་རབ་ཏུ་ངུས། །</s>
  </p>
  <p id="271">
    <s id="271:1">ལག་བཏེགས་བྲང་དག་ལ་ཡང་བརྡུངས། །</s>
    <s id="271:2">བློན་པོ་ཆུང་ངུ་འོངས་ནས་ནི། །</s>
    <s id="271:3">རྒྱལ་པོ་དེ་ལ་འདི་སྐད་སྨྲས། །</s>
    <s id="271:4">བདག་གིས་རྒྱལ་བུ་གཉིས་པོ་ནི། །</s>
    <s id="271:5">ཚལ་ན་བརྒྱལ་བར་གྱུར་པ་མཐོང་། །</s>
  </p>
  <p id="272">
    <s id="272:1">[144b.7]བདག་གིས་ཆབ་གྲང་གཏོར་བས་ན། །</s>
  </p>
  <p id="273">
    <s id="273:1">དྲན་པ་ཅུང་ཟད་ཐོབ་པར་གྱུར། །</s>
  </p>
  <p id="274">
    <s id="274:1">ཕྱོགས་བཞི་དག་ཏུ་གཟིགས་པ་ནི། །</s>
    <s id="274:2">རབ་ཏུ་འབར་མེ་ཀུན་ཁྱབ་འདྲ། །</s>
  </p>
  <p id="275">
    <s id="275:1">སྐད་ཅིག་བཞེངས་ཀྱང་སླར་ཡང་འགྱེལ། །</s>
    <s id="275:2">ཆོ་ངེས་བདག་ཉིད་འཛིན་མི་སྤྱོད། །</s>
  </p>
  <p id="276">
    <s id="276:1">ཕྱག་བཏེག་བརྩེ་བའི་ཚིག་དག་གིས། །</s>
    <s id="276:2">གཅུང་གི་ཡ་ [145a] [145a.1]མཚན་བསྔགས་པར་མཛད། །</s>
  </p>
  <p id="277">
    <s id="277:1">རྒྱལ་པོས་དེ་སྐད་ཐོས་ནས་ཀྱང་། །</s>
    <s id="277:2">མྱ་ངན་མེ་ཡིས་ལྷག་པར་བཙོས། །</s>
    <s id="277:3">བཙུན་མོས་རབ་ཏུ་ངུས་ནས་ནི། །</s>
    <s id="277:4">སྐད་ཆེར་ཕྱུང་སྟེ་འདི་སྐད་སྨྲས། །</s>
    <s id="277:5">བདག་གི་བུ་སྡུག་ལྷག་པར་བྱམས་པ་དེ། །</s>
  </p>
  <p id="278">
    <s id="278:1">མི་རྟག་སྲིན་པོ་དག་གིས་མིད་པར་གྱུར། །</s>
  </p>
  <p id="279">
    <s id="279:1">ད་ལྟར་བུ་གཉིས་ [145a.2]ལུས་པར་གྱུར་པ་ཡང་། །</s>
    <s id="279:2">མྱ་ངན་མེ་ཡིས་རབ་བསྲེགས་ཉོན་ཡང་མོངས། །</s>
  </p>
  <p id="280">
    <s id="280:1">བདག་དེང་རི་དྲུང་དག་ཏུ་མྱུར་སོང་ལ། །</s>
    <s id="280:2">སྤྲོ་བསྐྱེད་སྲོག་གི་ལྷག་མ་བསྲུང་བར་བྱ། །</s>
  </p>
  <p id="281">
    <s id="281:1">དེ་ནས་བཞོན་ཞོན་ལམ་དུ་མྱུར་ཞུགས་ནས། །</s>
  </p>
  <p id="282">
    <s id="282:1">རྩེ་གཅིག་སེམས་ཀྱིས་ལུས་སྤངས་བྲག་དྲུང་སོང་། །</s>
  </p>
  <p id="283">
    <s id="283:1">བུ་གཉིས་ཡིད་གཅགས་ [145a.3]བྲང་བརྡུངས་སྤྱོད་ཚུལ་ཉམས། །འགྲོ་བཞིན་ངུ་བ་དག་དང་ལམ་དུ་ཕྲད། །</s>
  </p>
  <p id="284">
    <s id="284:1">ཕ་མས་པང་བླངས་མྱ་ངན་སྨྲེ་སྔགས་བཏོན། །</s>
    <s id="284:2">ཅིག་ཅར་ལུས་བཏང་རི་དང་ནགས་སུ་དོང་། །</s>
  </p>
  <p id="285">
    <s id="285:1">བྱང་ཆུབ་སེམས་དཔས་ལུས་སྤངས་ནགས་ཕྱིན་ནས། །</s>
  </p>
  <p id="286">
    <s id="286:1">ལྷན་ཅིག་འདུས་ནས་རབ་ངུས་སྡུག་བསྔལ་ཆེ། །</s>
  </p>
  <p id="287">
    <s id="287:1">རྒྱན་ཕྲེང་ [145a.4]བཀྲོལ་ཏེ་སྙིང་ཚིམ་ངུས་ནས་ནི། །</s>
    <s id="287:2">བྱང་ཆུབ་སེམས་དཔའི་རུས་བུ་ལྷག་མ་བསྡུས། །</s>
  </p>
  <p id="288">
    <s id="288:1">སྐྱེ་བོ་མང་པོས་ལྷན་ཅིག་མཆོད་པ་བྱས། །</s>
  </p>
  <p id="289">
    <s id="289:1">རིན་ཆེན་སྣ་བདུན་མཆོད་རྟེན་བརྩིགས་ནས་ནི། །</s>
    <s id="289:2">རིང་བསྲེལ་དེ་ནི་སྒྲོམ་གྱི་ནང་དུ་བཞག །</s>
  </p>
  <p id="290">
    <s id="290:1">མྱ་ངན་བཅས་བཞིན་སླར་ནི་གྲོང་ཁྱེར་དོང་། །</s>
  </p>
  <p id="291">
    <s id="291:1">ཀུན་དགའ་ལ་ནི་ [145a.5]བཀའ་སྩལ་པ། །</s>
    <s id="291:2">སྔོན་བྱུང་སེམས་ཅན་ཆེན་པོ་ནི། །</s>
    <s id="291:3">ཤཱཀྱ་ཐུབ་པ་ང་ཡིན་པས། །</s>
    <s id="291:4">གཞན་ཡིན་སྙམ་དུ་བསམ་མི་བྱ། །</s>
  </p>
  <p id="292">
    <s id="292:1">རྒྱལ་པོ་ཟས་གཙང་ཡབ་ཡིན་ཏེ། །</s>
  </p>
  <p id="293">
    <s id="293:1">བཙུན་མོ་ང་ཡུམ་སྒྱུ་འཕྲུལ་ཡིན། །</s>
  </p>
  <p id="294">
    <s id="294:1">རྒྱལ་བུ་ཆེན་པོ་བྱམས་པ་ཡིན། །</s>
  </p>
  <p id="295">
    <s id="295:1">རྒྱལ་བུ་འབྲིང་པོ་འཇམ་དཔལ་ཡིན། །</s>
  </p>
  <p id="296">
    <s id="296:1">སྟག་མོ་སྐྱེ་དགུའི་བདག་ [145a.6]མོ་ཡིན། །</s>
  </p>
  <p id="297">
    <s id="297:1">བུ་ལྔ་དགེ་སློང་ལྔ་པོ་ཡིན། །</s>
  </p>
  <p id="298">
    <s id="298:1">གཅིག་ནི་མཽད་གལ་ཆེན་པོའི་བུ། །</s>
    <s id="298:2">གཅིག་ནི་ཤཱ་རིའི་བུ་ཡིན་ནོ། །</s>
  </p>
  <p id="299">
    <s id="299:1">ངས་ནི་ཁྱེད་ཅག་ཐམས་ཅད་ལ། །སྔོན་གཞན་ཕན་བཏགས་པ་ཡི་གཏམ། །བྱང་ཆུབ་སེམས་དཔའི་སྤྱོད་པ་བཤད། །</s>
  </p>
  <p id="300">
    <s id="300:1">སངས་རྒྱས་འགྲུབ་རྒྱུ་འདི་སློབ་བྱོས། །</s>
  </p>
  <p id="301">
    <s id="301:1">བྱང་ཆུབ་སེམས་དཔས་ལུས་ [145a.7]བཏང་ཚེ། །</s>
    <s id="301:2">སྨོན་ལམ་རྒྱ་ཆེན་འདི་སྐད་བཏབ། །</s>
  </p>
  <p id="302">
    <s id="302:1">བདག་ལུས་རུས་པ་ལྷག་མ་ཡིས། །མ་འོངས་སེམས་ཅན་ཕན་འདོགས་ཤོག །</s>
  </p>
  <p id="303">
    <s id="303:1">འདི་ནི་ལུས་བཏང་གནས་ཡིན་ཏེ། །</s>
  </p>
  <p id="304">
    <s id="304:1">རིན་ཆེན་སྣ་བདུན་མཆོད་རྟེན་དེ། །</s>
  </p>
  <p id="305">
    <s id="305:1">ལོ་ནི་ཚད་མེད་བར་དུ་གནས། །</s>
    <s id="305:2">དེ་ནས་ས་འོག་བྱིང་བར་གྱུར། །</s>
  </p>
  <p id="306">
    <s id="306:1">སྔོན་གྱི་སྨོན་ལམ་མཐུ་སྟོབས་ཀྱིས། ། [145b]</s>
    <s id="306:2">[145b.1]རྐྱེན་ནི་ཇི་བཞིན་སེམས་ཅན་ཟློས། །</s>
  </p>
  <p id="307">
    <s id="307:1">ལྷ་མི་ཀུན་ལ་ཕན་གདགས་ཕྱིར། །</s>
    <s id="307:2">ས་ལས་འཕགས་ཏེ་བྱུང་བ་ཡིན། །</s>
  </p>
  <p id="308">
    <s id="308:1">དེའི་ཚེ་བཅོམ་ལྡན་འདས་ཀྱིས་སྔོན་གྱི་རྒྱུད་འདི་བསྟན་པ་ན་</s>
    <s id="308:2">ལྷ་དང་མིའི་སྐྱེ་བོའི་ཚོགས་ཚད་མེད་གྲངས་མེད་པ་སྙེད་ཡོངས་སུ་གདུང་བ་དང་དགའ་བ་ཆེན་པོ་སྐྱེས་ཏེ།</s>
  </p>
  <p id="309">
    <s id="309:1">སྔོན་ཆད་ནམ་ཡང་ [145b.2]འདི་ལྟ་བུ་མ་བྱུང་ངོ་ཞེས་བསྔགས་པ་བརྗོད་ནས་</s>
    <s id="309:2">ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །</s>
  </p>
  <p id="310">
    <s id="310:1">བྱང་ཆུབ་ཀྱི་ཤིང་གི་ལྷ་མོ་ལ་ཡང་བཀའ་སྩལ་པ།</s>
    <s id="310:2">ངས་ནི་དྲིན་ལ་ལན་གླན་པའི་ཕྱིར་གུས་པས་ཕྱག་བྱས་པ་ཡིན་ནོ། །</s>
  </p>
  <p id="311">
    <s id="311:1">བཅོམ་ལྡན་འདས་ཀྱིས་རྫུ་འཕྲུལ་གྱི་ [145b.3]མཐུ་མངོན་པར་བསྡུས་པ་དང་།</s>
    <s id="311:2">མཆོད་རྟེན་དེ་ཡང་སླར་སའི་འོག་ཏུ་བྱིང་བར་གྱུར་ཏོ། །</s>
  </p>
  <p id="312">
    <s id="312:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལུས་ཡོངས་སུ་བཏང་བའི་ལེའུ་སྟེ་ཉི་ཤུ་དྲུག་པའོ།། །།</s>
  </p>
</text>
