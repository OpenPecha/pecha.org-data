<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་ བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཚད་མེད་པ་ [148b.6]སྙེད་རྣམས་དང་། ལྷ་དང་། མི་རྣམས་དང་། འཁོར་མང་པོ་ཐམས་ཅད་ལ་བཀའ་སྩལ་པ།</s>
    <s id="1:2">ཁྱེད་ཀྱིས་འདི་ལྟར་རིག་པར་བྱ་སྟེ</s>
  </p>
  <p id="2">
    <s id="2:1">ངས་བསྐལ་པ་ཆེན་པོ་ཚད་མེད་གྲངས་མེད་པ་ནས་</s>
    <s id="2:2">ནན་ཏན་བརྩོན་འགྲུས་ཀྱིས་དཀའ་བ་སྤྱད་དེ་</s>
  </p>
  <p id="3">
    <s id="3:1">ཐོབ་པའི་ཆོས་ཤིན་ [148b.7]ཏུ་ཟབ་པ་བྱང་ཆུབ་ཀྱི་རྒྱུ་ཡང་དག་པ་གང་ཡིན་པ་དེ་ནི་ཁྱེད་ལ་ཡང་དག་པར་བསྟན་ཟིན་ན</s>
  </p>
  <p id="4">
    <s id="4:1">ཁྱེད་ཅག་ལས་སུ་ཞིག་རབ་ཏུ་བརྟུལ་བའི་སེམས་བསྐྱེད་ནས་</s>
    <s id="4:2">ང་ཡོངས་སུ་མྱ་ངན་ལས་འདས་པའི་འོག་ཏུ་ཆོས་ཀྱི་རྣམ་གྲངས་འདི་གུས་པས་ཡོངས་སུ་བསྲུངས་ནས་ [149a] [149a.1]རྒྱ་ཆེར་ཡང་དག་པར་སྤེལ་ཏེ</s>
  </p>
  <p id="5">
    <s id="5:1">ཡང་དག་པའི་ཆོས་འཇིག་རྟེན་ན་ཡུན་རིང་དུ་གནས་པར་བྱེད། </s>
  </p>
  <p id="6">
    <s id="6:1">དེ་ནས་འཁོར་མང་པོའི་ནང་ནས་བྱང་ཆུབ་སེམས་དཔའ་ཆེན་པོ་བྱེ་བ་ཕྲག་དྲུག་ཅུ་དང་། ལྷའི་འཁོར་ཕལ་མང་པོ་བྱེ་བ་ཕྲག་དྲུག་ཅུས་</s>
    <s id="6:2">མགྲིན་[149a.2]གཅིག་ཏུ་འདི་སྐད་ཅེས།</s>
    <s id="6:3">བཅོམ་ལྡན་འདས་བདག་ཅག་ཐམས་ཅད་ལ་ཡང་མོས་པའི་སེམས་མཆིས་པས་</s>
    <s id="6:4">བཅོམ་ལྡན་འདས་ཀྱིས་བསྐལ་པ་ཆེན་པོ་ཚད་མ་མཆིས་པ་ནས་ནན་ཏན་བརྩོན་འགྲུས་ཀྱིས་དཀའ་བ་མཛད་དེ</s>
  </p>
  <p id="7">
    <s id="7:1">བརྙེས་པའི་ཆོས་ཤིན་ཏུ་ཟབ་པ་བྱང་ཆུབ་ཀྱི་ [149a.3]རྒྱུ་ཡང་དག་པ་གང་ལགས་པ་དེ་ལ་གུས་པས་ཡོངས་སུ་བསྲུངས་ནས། </s>
  </p>
  <p id="8">
    <s id="8:1">བཅོམ་ལྡན་འདས་ཡོངས་སུ་མྱ་ངན་ལས་འདས་པའི་སླད་ན་ཡང་ལུས་དང་སྲོག་ལ་ཕངས་པ་མ་མཆིས་པར་ཆོས་ཀྱི་རྣམ་གྲངས་འདི་རྒྱ་ཆེར་སྤེལ་ཏེ། </s>
  </p>
  <p id="9">
    <s id="9:1">ཡང་དག་པའི་ཆོས་འཇིག་རྟེན་ [149a.4]ན་ཡུན་རིང་དུ་གནས་པར་བགྱིད་དོ་ཞེས་གསོལ་ཏོ། །</s>
  </p>
  <p id="10">
    <s id="10:1">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་བཅོམ་ལྡན་འདས་ཀྱི་སྤྱན་སྔར་ཚིགས་སུ་བཅད་དེ་གསོལ་པ།</s>
    <s id="10:2">བཅོམ་ལྡན་ཡང་དག་བདེན་ཚིག་གསུང་། །</s>
  </p>
  <p id="11">
    <s id="11:1">ཡང་དག་ཆོས་ལ་ [149a.5]རབ་ཏུ་བཞུགས། །</s>
  </p>
  <p id="12">
    <s id="12:1">ཡང་དག་བདེན་པ་དེ་དབང་གིས། །</s>
    <s id="12:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="12:3">ཐུགས་རྗེ་ཆེན་པོའི་གོ་མནབས་ནས། །</s>
  </p>
  <p id="13">
    <s id="13:1">ཐུགས་རྗེ་ཆེ་ལ་རབ་ཏུ་བཞུགས། །</s>
  </p>
  <p id="14">
    <s id="14:1">བྱམས་དང་ཐུགས་རྗེ་དེ་སྟོབས་ཀྱིས། །</s>
    <s id="14:2">མདོ་སྡེ་འདི་ནི་སྲུང་འཛིན་བགྱིད། ། [149a.6]</s>
    <s id="14:3">བསོད་ནམས་ཚོགས་ནི་ཡོངས་རྫོགས་ནས། །</s>
  </p>
  <p id="15">
    <s id="15:1">ཡེ་ཤེས་ཚོགས་ནི་རབ་ཏུ་བསྐྱེད། །</s>
  </p>
  <p id="16">
    <s id="16:1">ཚོགས་རྣམས་ཡོངས་སུ་རྫོགས་པའི་སླད། །</s>
    <s id="16:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="16:3">བདུད་རྣམས་ཐམས་ཅད་རབ་བརྟུལ་ཏེ། །</s>
  </p>
  <p id="17">
    <s id="17:1">ལོག་སྨྲ་ཐམས་ཅད་རྣམ་པར་བཤིག ། </s>
  </p>
  <p id="18">
    <s id="18:1">[149a.7]ངན་ལྟ་ཐམས་ཅད་བསལ་བའི་སླད། །</s>
    <s id="18:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="18:3">འཇིག་རྟེན་སྐྱོང་དང་བརྒྱ་བྱིན་དང་། ། ཚངས་པ་དང་ནི་ལྷ་མ་ཡིན། །</s>
  </p>
  <p id="19">
    <s id="19:1">ཀླུ་དང་གནོད་སྦྱིན་ལ་སོགས་པས། །</s>
    <s id="19:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="19:3">ས་ཡི་སྟེང་ [149b] [149b.1]དང་མཁའ་གནས་པ། །</s>
    <s id="19:4">ཡུན་རིང་འདིར་ནི་གནས་པ་རྣམས། །</s>
    <s id="19:5">བཅོམ་ལྡན་བསྟན་པ་འཛིན་བགྱིད་པ། །</s>
    <s id="19:6">མདོ་སྡེ་འདི་ནི་སྲུང་འཛིན་བགྱིད། །</s>
    <s id="19:7">ཚངས་པའི་བཞུགས་བཞི་མཚུངས་ལྡན་ཞིང་། །</s>
    <s id="19:8">འཕགས་བདེན་བཞི་ཡིས་རབ་ [149b.2]བརྒྱན་ནས</s>
  </p>
  <p id="20">
    <s id="20:1">བདུད་བཞི་དག་ནི་ཕམ་མཛད་སླད། །</s>
    <s id="20:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="20:3">ནམ་མཁའ་ཐོགས་བཅས་འགྱུར་ཡང་སྲིད། །</s>
    <s id="20:4">ཐོགས་བཅས་ནམ་མཁར་འགྱུར་སྲིད་ཀྱི། །</s>
    <s id="20:5">སངས་རྒྱས་རྣམས་ཀྱིས་བསྲུངས་བཟུང་བ། ། [149b.3]</s>
    <s id="20:6">སུས་ཀྱང་བསྒུལ་ཞིང་བསྐྱོད་མི་འགྱུར། །</s>
  </p>
  <p id="21">
    <s id="21:1">དེ་ནས་རྒྱལ་པོ་ཆེན་པོ་བཞིས་བཅོམ་ལྡན་འདས་ཀྱིས་དམ་པའི་ཆོས་འདི་བསྲུང་བ་བཀས་བཤད་པ་ཐོས་པ་དང་།</s>
    <s id="21:2">སོ་སོ་ནས་རྗེས་སུ་ཡི་རང་བའི་སེམས་བསྐྱེད་ནས་ཡང་དག་པའི་ཆོས་ཡོངས་སུ་བསྲུང་བའི་སེམས་ [149b.4]ཀྱིས་</s>
    <s id="21:3">ཅིག་ཅར་མགྲིན་གཅིག་ཏུ་ཚིགས་སུ་བཅད་དེ་ གསོལ་པ།</s>
    <s id="21:4">བདག་ཅག་མདོ་སྡེ་འདི་ལ་ནི། །</s>
    <s id="21:5">བུ་དང་བུ་མོ་འཁོར་དང་བཅས། །</s>
  </p>
  <p id="22">
    <s id="22:1">ཐམས་ཅད་རྩེ་གཅིག་རབ་བསྲུངས་ནས། །</s>
  </p>
  <p id="23">
    <s id="23:1">རྒྱ་ཆེར་ཡང་དག་སྤེལ་བར་བགྱིད། །</s>
    <s id="23:2">གང་ཞིག་མདོ་འདི་རབ་བཟུང་ [149b.5]ནས། །</s>
  </p>
  <p id="24">
    <s id="24:1">བྱང་ཆུབ་རྒྱུ་ནི་སྒྲུབ་བགྱིད་ན། །</s>
  </p>
  <p id="25">
    <s id="25:1">བདག་ཅག་རྟག་པར་ཕྱོགས་བཞི་ནས། །</s>
  </p>
  <p id="26">
    <s id="26:1">སྲུང་སྐྱོབ་རིམ་གྲོ་དག་ཀྱང་བགྱིད། །</s>
    <s id="26:2">དེ་ནས་བརྒྱ་བྱིན་ལྷའི་དབང་པོས་གུས་པས་ཐལ་མོ་སྦྱར་ནས་</s>
    <s id="26:3">ཚིགས་སུ་བཅད་པ་གསོལ་པ།</s>
    <s id="26:4">སངས་རྒྱས་ཆོས་ནི་ཐུགས་ཆུད་ནས། །</s>
  </p>
  <p id="27">
    <s id="27:1">[149b.6]དྲིན་ནི་བསབ་པར་བཞེད་པ་དང་། །</s>
    <s id="27:2">བྱང་ཆུབ་སེམས་དཔའ་ཕན་གདགས་སླད། །</s>
    <s id="27:3">འཇིག་རྟེན་འདས་ཀྱང་མདོ་སྡེ་གསུངས། །</s>
  </p>
  <p id="28">
    <s id="28:1">བདག་ཀྱང་སངས་རྒྱས་དེ་དག་ལ། །</s>
    <s id="28:2">དྲིན་བསབ་སླད་དུ་རྟག་མཆོད་ནས། །</s>
  </p>
  <p id="29">
    <s id="29:1">འདི་འདྲའི་མདོ་སྡེ་འདི་དང་ནི། ། མདོ་སྡེ་ [149b.7]འདི་ལ་སྲུང་བར་བགྱིད། །</s>
    <s id="29:2">དེ་ནས་དགའ་ལྡན་པའི་ལྷའི་བུ་རྣམས་ཀྱིས་གུས་པས་ཐལ་མོ་སྦྱར་ནས་</s>
  </p>
  <p id="30">
    <s id="30:1">ཚིགས་སུ་བཅད་དེ་ གསོལ་པ།</s>
    <s id="30:2">བཅོམ་ལྡན་གསུངས་པའི་མདོ་སྡེ་འདི། །</s>
    <s id="30:3">གང་ཞིག་འཛིན་པར་བགྱིད་པ་ནི། །</s>
    <s id="30:4">བྱང་ཆུབ་གནས་སྐབས་གནས་པས་ན། །</s>
  </p>
  <p id="31">
    <s id="31:1">[150a] [150a.1]དགའ་ལྡན་ལྷར་ནི་རབ་ཏུ་འགྱུར། །</s>
  </p>
  <p id="32">
    <s id="32:1">བཅོམ་ལྡན་བདག་ཅག་རབ་དགའ་ནས། །</s>
  </p>
  <p id="33">
    <s id="33:1">ལྷ་ཡི་རྣམ་སྨིན་མཆོག་སྤངས་ནས། །</s>
  </p>
  <p id="34">
    <s id="34:1">འཛམ་གླིང་དག་ཏུ་གནས་ནས་ནི། །</s>
    <s id="34:2">མདོ་སྡེ་འདི་ནི་སྒྲོགས་པར་བགྱིད། །</s>
    <s id="34:3">དེ་ནས་མི་མཇེད་ཀྱི་ [150a.2]འཇིག་རྟེན་གྱི་ཁམས་ཀྱི་བདག་པོ་ཚངས་པ་ལྷའི་རྒྱལ་པོས། གུས་པས་ཐལ་མོ་སྦྱར་ནས་</s>
  </p>
  <p id="35">
    <s id="35:1">ཚིགས་སུ་བཅད་དེ་ གསོལ་པ།</s>
    <s id="35:2">བསམ་གཏན་རྣམས་དང་ཐེག་རྣམས་དང་། ། རྣམ་ཐར་ཚད་མེད་ཐམས་ཅད་ཀྱང་། །</s>
    <s id="35:3">མདོ་སྡེ་འདི་ལས་བྱུང་བས་ན། །</s>
  </p>
  <p id="36">
    <s id="36:1">དེ་ [150a.3]སླད་མདོ་འདི་རབ་ཏུ་གསུངས། །</s>
  </p>
  <p id="37">
    <s id="37:1">མདོ་སྡེ་འདི་ནི་སྟོན་པའི་གནས། །</s>
    <s id="37:2">ཚངས་པའི་བདེ་བ་བདག་སྤངས་ནས། །</s>
  </p>
  <p id="38">
    <s id="38:1">མདོ་སྡེ་འདི་ནི་མཉན་པའི་སླད། །</s>
    <s id="38:2">རྟག་པར་ཡོངས་སུ་སྲུང་སྐྱོབ་བགྱིད། །</s>
    <s id="38:3">དེ་ནས་བདུད་ཀྱི་རྒྱལ་པོའི་བུ་ཚོང་དཔོན་ཞེས་བྱ་བས་ཡང་གུས་ [150a.4]པས་ཐལ་མོ་སྦྱར་ནས་</s>
  </p>
  <p id="39">
    <s id="39:1">ཚིགས་སུ་བཅད་དེ་ གསོལ་པ།</s>
    <s id="39:2">ཡང་དག་དོན་དང་ལྡན་པའི་མདོ། །</s>
    <s id="39:3">བདུད་སྤྱོད་རྗེས་སུ་མི་འབྲང་ཞིང་། །</s>
    <s id="39:4">བདུད་ཀྱི་ལས་ངན་སྦྱོང་བགྱིད་པ། །</s>
    <s id="39:5">འདི་ནི་གང་ཞིག་འཛིན་བགྱིད་ན། །</s>
  </p>
  <p id="40">
    <s id="40:1">བདག་ཀྱང་མདོ་སྡེ་འདི་ལ་ནི། །</s>
    <s id="40:2">བརྩོན་པ་ [150a.5]དག་གིས་རབ་བསྲུངས་ནས། །</s>
  </p>
  <p id="41">
    <s id="41:1">བརྩོན་འགྲུས་ཆེན་པོའི་སེམས་བསྐྱེད་དེ། །</s>
  </p>
  <p id="42">
    <s id="42:1">ཀུན་དུ་རྒྱ་ཆེར་སྤེལ་བར་བགྱིད། །</s>
    <s id="42:2">དེ་ནས་བདུད་ཀྱི་རྒྱལ་པོས་གུས་པས་ཐལ་མོ་སྦྱར་ནས་</s>
    <s id="42:3">ཚིགས་སུ་བཅད་དེ་གསོལ་པ།</s>
    <s id="42:4">གང་ཞིག་མདོ་སྡེ་འདི་བཟུང་ནས། །</s>
  </p>
  <p id="43">
    <s id="43:1">ཉོན་མོངས་ [150a.6]རྣམས་ནི་ཕམ་བགྱིད་པ། །</s>
    <s id="43:2">དེ་འདྲའི་སེམས་ཅན་དེ་དག་ལ། །</s>
    <s id="43:3">སྲུང་སྐྱོབ་བདེ་ལ་འགོད་པར་བགྱིད། །</s>
    <s id="43:4">མདོ་སྡེ་འདི་ནི་གང་འཆང་བ། །</s>
    <s id="43:5">བདུད་རྣམས་ཀྱིས་ནི་གླགས་མི་རྙེད། །</s>
  </p>
  <p id="44">
    <s id="44:1">བཅོམ་ལྡན་བྱིན་གྱིས་བརླབས་ཀྱི་མཐུས། །</s>
    <s id="44:2">བདག་གིས་དེ་ལ་སྲུང་ [150a.7]བར་བགྱིད། །</s>
    <s id="44:3">དེ་ནས་ལྷའི་བུ་བཀྲ་ཤིས་དམ་པས་བཅོམ་ལྡན་འདས་ཀྱི་སྤྱན་སྔར་ཚིགས་སུ་བཅད་དེ་ གསོལ་པ།</s>
    <s id="44:4">སངས་རྒྱས་རྣམས་ཀྱི་བྱང་ཆུབ་མཆོག །</s>
    <s id="44:5">མདོ་སྡེ་འདི་ལས་བསྟན་པས་ན། །</s>
  </p>
  <p id="45">
    <s id="45:1">གང་ཞིག་མདོ་སྡེ་འཛིན་བགྱིད་པ། །</s>
    <s id="45:2">དེ་བཞིན་གཤེགས་ [150b] [150b.1]ལ་མཆོད་པར་འགྱུར། །</s>
  </p>
  <p id="46">
    <s id="46:1">བདག་གིས་མདོ་སྡེ་འདི་བཟུང་ནས། །</s>
  </p>
  <p id="47">
    <s id="47:1">བྱེ་བའི་ལྷ་ལ་རབ་བཤད་ནས། །</s>
  </p>
  <p id="48">
    <s id="48:1">གུས་པས་ཉན་པར་བགྱིད་པ་དག །</s>
    <s id="48:2">བྱང་ཆུབ་གནས་སུ་བསྐུལ་བར་བགྱིད། །</s>
    <s id="48:3">དེ་ནས་བྱང་ཆུབ་སེམས་དཔའ་བྱམས་པས་གུས་པས་ཐལ་མོ་སྦྱར་ནས་</s>
  </p>
  <p id="49">
    <s id="49:1">[150b.2]ཚིགས་སུ་བཅད་དེ་ གསོལ་པ།</s>
    <s id="49:2">བྱང་ཆུབ་ལ་ནི་རབ་གནས་ནས། །</s>
  </p>
  <p id="50">
    <s id="50:1">གསོལ་བ་མ་བཏབ་གྲོགས་མཐོང་ན། །</s>
  </p>
  <p id="51">
    <s id="51:1">ལུས་སྲོག་དག་ཀྱང་རབ་སྤངས་ནས། །</s>
  </p>
  <p id="52">
    <s id="52:1">མདོ་སྡེ་རྒྱལ་པོ་འདི་སྲུང་བགྱིད། །</s>
    <s id="52:2">འདི་འདྲའི་ཆོས་ནི་བདག་ཐོས་ནས། །</s>
  </p>
  <p id="53">
    <s id="53:1">དགའ་ལྡན་ལྷ་གནས་ [150b.3]མཆིས་ནས་ཀྱང་། །</s>
    <s id="53:2">བཅོམ་ལྡན་བྱིན་བརླབས་དབང་གིས་ན། །</s>
  </p>
  <p id="54">
    <s id="54:1">ལྷ་མི་རྒྱ་ཆེན་སྟོན་པར་བགྱིད། །</s>
    <s id="54:2">དེ་ནས་གནས་བརྟན་འོད་སྲུང་ཆེན་པོས་གུས་པས་ཐལ་མོ་སྦྱར་ནས་</s>
  </p>
  <p id="55">
    <s id="55:1">ཚིགས་སུ་བཅད་དེ་ གསོལ་པ།</s>
    <s id="55:2">བཅོམ་ལྡན་ཉན་ཐོས་ཐེག་པར་ནི། །</s>
    <s id="55:3">བདག་ནི་ཤེས་ [150b.4]རབ་ཆུང་བར་གསུངས། །</s>
  </p>
  <p id="56">
    <s id="56:1">དེང་བདག་རང་གི་སྟོབས་ཀྱི་མཐུས། །</s>
    <s id="56:2">མདོ་སྡེ་འདི་ནི་སྲུང་འཛིན་བགྱིད། །</s>
    <s id="56:3">གང་ཞིག་མདོ་འདི་འཛིན་བགྱིད་ན། །</s>
  </p>
  <p id="57">
    <s id="57:1">བདག་གིས་དེ་ནི་རབ་བསྲུངས་ཏེ། །</s>
  </p>
  <p id="58">
    <s id="58:1">ཚིག་དང་སྤོབས་པའི་མཐུ་སྩལ་ནས། །</s>
  </p>
  <p id="59">
    <s id="59:1">རྗེས་འབྲང་རྟག་པར་ལེགས་ [150b.5]ཞེས་བརྗོད། །</s>
  </p>
  <p id="60">
    <s id="60:1">དེ་ནས་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ནས་</s>
  </p>
  <p id="61">
    <s id="61:1">ཚིགས་སུ་བཅད་དེ་ གསོལ་པ།</s>
    <s id="61:2">བདག་གིས་བཅོམ་ལྡན་མངོན་སུམ་དུ། །</s>
    <s id="61:3">མདོ་སྡེ་ཚད་མེད་ཐོས་གྱུར་ཀྱང་། །</s>
    <s id="61:4">ཆོས་མཆོག་རྒྱལ་པོ་འདི་འདྲ་བ། །</s>
    <s id="61:5">ནམ་ཡང་ཐོས་པར་ཡོངས་མ་གྱུར། །</s>
  </p>
  <p id="62">
    <s id="62:1">[150b.6]དེང་བདག་མདོ་འདི་བཅོམ་ལྡན་ལས། ། མངོན་ཐོས་ཡོངས་སུ་བཟུང་བས་ན། །</s>
  </p>
  <p id="63">
    <s id="63:1">གང་དག་བྱང་ཆུབ་མོས་པ་ལ། །</s>
    <s id="63:2">རྒྱ་ཆེན་རབ་ཏུ་སྤེལ་བར་བགྱིད། །</s>
    <s id="63:3">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་དང་། ལྷ་དང་། མིའི་འཁོར་མང་པོ་དེ་དག་སོ་སོ་ [150b.7]ནས་མདོ་སྡེ་འདི་རྒྱ་ཆེར་སྤེལ་ཞིང་རྒྱས་པ་དང་། ཡོངས་སུ་བསྐྱབ་པ་དང་། ཡོངས་སུ་བསྲུང་བར་སེམས་བསྐྱེད་ནས་བྱང་ཆུབ་སེམས་དཔའ་རྣམས་ལ་ཡང་དག་པར་བསྐུལ་ཏེ སེམས་ཅན་ལ་རྒྱ་ཆེར་ཕན་འདོགས་པ་གཟིགས་པ་དང་།</s>
    <s id="63:4">ལེགས་སོ་ལེགས་སོ། ། [151a] [151a.1]ཞེས་བསྔགས་པ་བརྗོད་ནས། །</s>
  </p>
  <p id="64">
    <s id="64:1">ཁྱོད་ཀྱིས་འདི་ལྟར་མདོ་སྡེའི་རྒྱལ་པོ་མཆོག་དམ་པ་འདི། སེམས་རྩེ་གཅིག་ཏུ་རྒྱ་ཆེར་སྤེལ་ནས། </s>
  </p>
  <p id="65">
    <s id="65:1">ང་ཡོངས་སུ་མྱ་ངན་ལས་འདས་པའི་འོག་ཏུ་ཡང་། །</s>
    <s id="65:2">འཐོར་ཞིང་ནུབ་པར་མི་འགྱུར་བར་ [151a.2]བྱེད་པ་དེ་ནི། བླ་ན་མེད་པའི་བྱང་ཆུབ་ཀྱི་རྒྱུ་ཡང་དག་པ་ཡིན་པས།</s>
    <s id="65:3">བསོད་ནམས་ཇི་སྙེད་ཅིག་འཐོབ་པར་འགྱུར་བ་ནི། བསྐལ་པ་གང་གཱའི་ཀླུང་གི་བྱེ་མ་སྙེད་དུ་བརྗོད་ཀྱང་མཐར་ཐུག་པར་མི་འགྱུར་རོ། །</s>
    <s id="65:4">དགེ་སློང་ངམ། དགེ་སློང་ [151a.3]མའམ། དགེ་བསྙེན་ནམ། དགེ་བསྙེན་མའམ། གཞན་ཡང་རིགས་ཀྱི་བུའམ། རིགས་ཀྱི་བུ་མོ་ལ་སོགས་པ། གང་ལ་ལ་ཞིག་མཆོད་པ་དང་། བཀུར་སྟི་བྱས་ནས</s>
  </p>
  <p id="66">
    <s id="66:1">ཡི་གེར་བྲིས་ཏེ།  རྒྱ་ཆེར་སྤེལ་བ་དང་།</s>
    <s id="66:2">གཞན་དག་ལ་ཡང་ [151a.4]དག་པར་སྟོན་པར་བྱེད་པས་ཐོབ་པའི། བསོད་ནམས་གང་ཡིན་པ་དེ་ཡང་དེ་བཞིན་ནོ། །</s>
  </p>
  <p id="67">
    <s id="67:1">དེ་ལྟ་བས་ན་ཁྱེད་ཀྱིས་ཡང་དག་པའི་བརྩོན་པས་རྣལ་འབྱོར་བསྒོམ་པར་བྱའོ་ཞེས་བཀའ་སྩལ་ཏོ། །</s>
  </p>
  <p id="68">
    <s id="68:1">དེ་ནས་ཚད་མེད་མཐའ་མེད་པའི་གང་གཱའི་ཀླུང་གི་བྱེ་མ་དང་མཉམ་པའི་ [151a.5]འཁོར་མང་པོ་རྣམས་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་པས་</s>
    <s id="68:2">ཐམས་ཅད་རབ་ཏུ་དགའ་བར་གྱུར་ནས</s>
  </p>
  <p id="69">
    <s id="69:1">ཤིན་ཏུ་དང་བའི་དད་པས་ཡང་དག་པར་བླངས་ནས་བཀའ་བཞིན་དུ་སྤྱོད་པར་གྱུར་ཏོ། །</s>
  </p>
  <p id="70">
    <s id="70:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་ [151a.6]མདོ་སྡེའི་རྒྱལ་པོ་ལས་</s>
    <s id="70:2">ཡོངས་སུ་གཏད་པའི་ལེའུ་སྟེ་སུམ་ཅུ་གཅིག་པའོ།། །།</s>
  </p>
  <p id="71">
    <s id="71:1">འཕགས་པ་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
  <p id="72">
    <s id="72:1">ཞུ་ཆེན་གྱི་མཁན་པོ་ [151a.7]དང་ལོཙྪ་བ་བཅོམ་ལྡན་འདས་ཀྱི་རིང་ལུགས་པ་བནྡེ་ཆོས་གྲུབ་ཀྱིས་རྒྱའི་དཔེ་ལས་བསྒྱུར་ཅིང་ཞུས་ཏེ་གཏན་ལ་ཕབ་པ།། །།</s>
  </p>
</text>
