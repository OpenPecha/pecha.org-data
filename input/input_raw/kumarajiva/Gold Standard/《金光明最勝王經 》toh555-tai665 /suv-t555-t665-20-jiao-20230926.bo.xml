<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་སའི་ལྷ་མོ་ཆེན་མོ་</s>
    <s id="1:2">བརྟན་མ་ཞེས་བྱ་བ་</s>
    <s id="1:3">འཁོར་མང་པོའི་ནང་ནས་</s>
    <s id="1:4">སྟན་ལས་ལངས་ཏེ།</s>
  </p>
  <p id="2">
    <s id="2:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས་</s>
    <s id="2:2">གུས་པས་ཐལ་མོ་སྦྱར་ཏེ།</s>
  </p>
  <p id="3">
    <s id="3:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="4">
    <s id="4:1">བཅོམ་ལྡན་ [119a.5]འདས་ཡུལ་རྣམས་སུ་མིའི་རྒྱལ་པོ་བགྱིད་པ་ལ་</s>
    <s id="4:2">གལ་ཏེ་ཡང་དག་པའི་ཆོས་མ་མཆིས་པར་གྱུར་ན།</s>
  </p>
  <p id="5">
    <s id="5:1">ཡུལ་སྐྱོང་ཞིང་སྐྱེ་བོ་མང་པོ་རྣམས་ཀྱང་གསོ་བའི་རྔོ་མི་ཐོགས་ལ་</s>
    <s id="5:2">བདག་ཉིད་ཀྱང་ཡུན་རིང་དུ་ཁྱད་པར་དུ་འཕགས་པའི་རྒྱལ་ཐབས་ལ་གནས་པར་མི་འགྱུར་ན།</s>
  </p>
  <p id="6">
    <s id="6:1">བཅོམ་ [119a.6]ལྡན་འདས་བྱམས་པ་དང་། ཐུགས་རྗེས་ཐུགས་བརྩེ་བར་དགོངས་ཏེ། </s>
  </p>
  <p id="7">
    <s id="7:1">བདག་ལ་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་ཡུལ་སྐྱོང་བར་བགྱིད་པའི་དོན་གང་ལགས་པ་བཀས་བཤད་དུ་གསོལ། །</s>
  </p>
  <p id="8">
    <s id="8:1">དེས་ན་མིའི་རྒྱལ་པོ་རྣམས་</s>
    <s id="8:2">ཆོས་འདི་ཐོས་པའི་ [119a.7]དབང་གིས་</s>
    <s id="8:3">ཇི་སྐད་བསྟན་པ་བཞིན་དུ་མངོན་པར་སྒྲུབ་ཅིང་</s>
    <s id="8:4">ཡང་དག་པར་འཇིག་རྟེན་འདུལ་བ་དང་།</s>
    <s id="8:5">ཁྱད་པར་དུ་འཕགས་པའི་རྒྱལ་ཐབས་གཏན་དུ་བདེ་ཞིང་ཞི་བ་དང་།</s>
    <s id="8:6">ཡུལ་ན་གནས་པའི་སྐྱེ་བོ་ཐམས་ཅད་ལ་ཡང་སྨན་པར་འགྱུར་ལགས་སོ། །</s>
    <s id="8:7">དེ་ནས་བཅོམ་ལྡན་ [119b] [119b.1]འདས་ཀྱིས་འཁོར་མང་པོའི་ནང་དུ་</s>
    <s id="8:8">སའི་ལྷ་མོ་བརྟན་མ་ལ་བཀའ་སྩལ་པ།</s>
    <s id="8:9">ཁྱོད་ལེགས་པར་ཉོན་ཅིག །</s>
  </p>
  <p id="9">
    <s id="9:1">སྔོན་འདས་པའི་དུས་ཀྱི་ཚེ་རྒྱལ་པོ་སྟོབས་ཀྱི་གཙོ་བོའི་ཏོག་ཅེས་བྱ་བ་བྱུང་ངོ་། །</s>
  </p>
  <p id="10">
    <s id="10:1">རྒྱལ་པོ་དེའི་བུ་མཛེས་པའི་ཏོག་ཅེས་བྱ་བ་ཞིག་ཡོད་དེ། </s>
  </p>
  <p id="11">
    <s id="11:1">སྤྱི་བོ་ནས་དབང་ [119b.2]བསྐུར་ནས་རིང་པོ་མ་ལོན་པར་</s>
    <s id="11:2">དེ་ནས་རྒྱལ་པོ་ཡབ་ཀྱིས་མཛེས་པའི་ཏོག་ལ་འདི་སྐད་ཅེས་སྨྲས་སོ། །</s>
  </p>
  <p id="12">
    <s id="12:1">རྒྱལ་པོའི་ཆོས་ལུགས་ཡང་དག་པའི་བསྟན་བཅོས་</s>
    <s id="12:2">ལྷའི་བདག་པོའི་མན་ངག་ཅེས་བྱ་བ་ཡོད་དེ།</s>
  </p>
  <p id="13">
    <s id="13:1">ང་སྔོན་སྤྱི་བོ་ནས་དབང་བསྐུར་ནས་ཡུལ་གྱི་བདག་པོ་བྱས་པའི་ཚེ་</s>
    <s id="13:2">ངའི་ཡབ་ [119b.3]ཤེས་པའི་སྟོབས་ཀྱི་གཙོ་བོའི་ཏོག་ཅེས་བྱ་བས་</s>
    <s id="13:3">ང་ལ་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་འདི་བསྟན་པས།</s>
    <s id="13:4">ངས་བསྟན་བཅོས་འདི་ལ་བརྟེན་ནས་</s>
  </p>
  <p id="14">
    <s id="14:1">ལོ་ཉི་ཁྲིའི་བར་དུ་ཡུལ་ལེགས་པར་བསྐྱངས་ཏེ། </s>
  </p>
  <p id="15">
    <s id="15:1">ངས་སྐད་ཅིག་གཅིག་ཙམ་གྱི་བར་དུ་ཡང་ཆོས་མ་ཡིན་ [119b.4]པ་སྤྱད་པར་བྱའོ་སྙམ་པའི་བསམ་པ་བྱུང་མ་མྱོང་ངོ་། །</s>
  </p>
  <p id="16">
    <s id="16:1">དེང་ཁྱོད་ཀྱང་དེ་བཞིན་དུ་</s>
    <s id="16:2">ཆོས་མ་ཡིན་པས་ཡུལ་སྐྱོང་བར་མ་བྱེད་ཅིག །</s>
  </p>
  <p id="17">
    <s id="17:1">ཅིའི་ཕྱིར་རྒྱལ་པོའི་ཆོས་ལུགས་ཡང་དག་པའི་བསྟན་བཅོས་ཞེས་བྱ་ཞེ་ན། </s>
  </p>
  <p id="18">
    <s id="18:1">ཁྱོད་དེང་ལེགས་པར་ཉོན་ཅིག་དང་</s>
    <s id="18:2">ཁྱོད་ལ་བསྟན་པར་བྱའོ། །</s>
  </p>
  <p id="19">
    <s id="19:1">[119b.5]དེ་ནས་དེའི་ཚེ་རྒྱལ་པོ་སྟོབས་ཀྱི་གཙོ་བོའི་ཏོག་གིས་</s>
    <s id="19:2">རྒྱལ་བུ་དེ་ལ་ཚིགས་སུ་བཅད་པ་གྱ་ནོམ་པ་དག་གིས་ཡང་དག་པར་བསྟན་བཅོས་མངོན་པར་བསྟན་པ།</s>
    <s id="19:3">ངས་ནི་སེམས་ཅན་བདེ་བྱ་དང་། །</s>
    <s id="19:4">འཇིག་རྟེན་ཐེ་ཙོམ་བཅད་པ་དང་། །</s>
    <s id="19:5">ཉེས་དམིགས་མང་པོ་བསལ་བའི་ཕྱིར། །</s>
    <s id="19:6">[119b.6]རྒྱལ་ཁྲིམས་བསྟན་བཅོས་བཤད་པར་བྱ། །</s>
  </p>
  <p id="20">
    <s id="20:1">ལྷ་ཡི་བདག་པོ་ཐམས་ཅད་དང་། །</s>
    <s id="20:2">མི་ཡི་རྒྱལ་པོ་གང་ཡིན་པ། །</s>
    <s id="20:3">དགའ་བའི་སེམས་ནི་རབ་སྐྱེད་ལ། །</s>
    <s id="20:4">ཐལ་མོ་སྦྱར་ནས་ངས་བཤད་ཉོན། །</s>
  </p>
  <p id="21">
    <s id="21:1">སྔོན་བྱུང་ལྷ་འཁོར་མང་པོ་རྣམས། །</s>
    <s id="21:2">རྡོ་རྗེའི་རི་ལ་འདུས་པ་ན། །</s>
  </p>
  <p id="22">
    <s id="22:1">རྒྱལ་ [119b.7]བཞི་སྟན་ལས་ལངས་ནས་ནི། །</s>
    <s id="22:2">ཚངས་ཆེན་ལ་ནི་འདི་སྐད་ཞུས། །</s>
  </p>
  <p id="23">
    <s id="23:1">ཚངས་བདག་མཆོག་ཏུ་གཙོར་གྱུར་ཅིང་། །</s>
    <s id="23:2">ལྷ་ཡི་ནང་ན་དབང་ཕྱུག་ཆེ། །</s>
  </p>
  <p id="24">
    <s id="24:1">བདག་ཅག་ལ་ནི་བརྩེར་དགོངས་ནས། །</s>
  </p>
  <p id="25">
    <s id="25:1">ཐེ་ཙོམ་རྣམས་ནི་གཅད་དུ་གསོལ། །</s>
  </p>
  <p id="26">
    <s id="26:1">ཇི་ལྟར་མི་ཡི་འཇིག་རྟེན་སྐྱེས། །</s>
  </p>
  <p id="27">
    <s id="27:1">རྒྱལ་ [120a] [120a.1]པོ་ཞེས་ནི་བགྱི་བར་འགྱུར། །</s>
  </p>
  <p id="28">
    <s id="28:1">གཞན་ཡང་རྒྱུ་རྐྱེན་གང་གི་སླད། །</s>
    <s id="28:2">ལྷ་ཡི་བུ་ཞེས་བགྱི་བར་འགྱུར། །</s>
  </p>
  <p id="29">
    <s id="29:1">ཇི་ལྟར་མིར་ནི་སྐྱེས་པ་ལ། །</s>
    <s id="29:2">གཅིག་པུ་མི་ཡི་བདག་པོ་འཐོབ། །</s>
  </p>
  <p id="30">
    <s id="30:1">ཇི་ལྟར་མཐོ་རིས་གནས་དག་ཏུ། །</s>
    <s id="30:2">ལྷ་ཡི་རྒྱལ་པོ་བགྱིད་པར་འགྱུར། །</s>
  </p>
  <p id="31">
    <s id="31:1">དེ་ [120a.2]ལྟར་འཇིག་རྟེན་སྐྱོང་དག་གིས། །</s>
    <s id="31:2">ཚངས་རྒྱལ་དེ་ལ་ཞུས་པ་དང་། །</s>
    <s id="31:3">དེ་ཚེ་ཚངས་པའི་བདག་པོ་ཡིས། །</s>
    <s id="31:4">དེ་དག་ལ་ནི་འདི་སྐད་སྨྲས། །</s>
    <s id="31:5">འཇིག་རྟེན་སྐྱོང་ཁྱོད་ཤེས་པར་བྱོས། །</s>
  </p>
  <p id="32">
    <s id="32:1">སེམས་ཅན་ལ་ནི་ཕན་བྱའི་ཕྱིར། །</s>
    <s id="32:2">ང་ལ་ཡུལ་སྐྱོང་ཆོས་དྲིས་པས། །</s>
    <s id="32:3">ངས་བཤད་ཁྱོད་ཀྱིས་ [120a.3]ལེགས་པར་ཉོན། །</s>
  </p>
  <p id="33">
    <s id="33:1">སྔོན་གྱི་ལས་ཀྱི་མཐུ་ཡིས་ནི། །</s>
    <s id="33:2">ལྷར་སྐྱེས་རྒྱལ་པོར་གྱུར་པ་ཡིན། །</s>
  </p>
  <p id="34">
    <s id="34:1">གལ་ཏེ་མི་ནང་གནས་གྱུར་ནས། །</s>
  </p>
  <p id="35">
    <s id="35:1">དབང་སྡུད་མི་ཡི་བདག་པོ་བྱེད། །</s>
  </p>
  <p id="36">
    <s id="36:1">ལྷ་རྣམས་ལྷན་ཅིག་བྱིན་བརླབས་ནས། །</s>
  </p>
  <p id="37">
    <s id="37:1">དེ་འོག་མ་ཡི་མངལ་དུ་འཇུག །</s>
  </p>
  <p id="38">
    <s id="38:1">མ་ཡི་མངལ་ན་གནས་པ་ན། །</s>
  </p>
  <p id="39">
    <s id="39:1">ལྷ་ [120a.4]རྣམས་ཀྱིས་ནི་སྲུང་བར་བྱེད། །</s>
  </p>
  <p id="40">
    <s id="40:1">མི་ཡི་འཇིག་རྟེན་སྐྱེས་གྱུར་ཀྱང་། །</s>
    <s id="40:2">གཙོ་མཆོག་གྱུར་ཕྱིར་ལྷ་ཞེས་བྱ། །</s>
  </p>
  <p id="41">
    <s id="41:1">ལྷ་རྣམས་ཀྱིས་ནི་བསྲུངས་པས་ན། །</s>
  </p>
  <p id="42">
    <s id="42:1">ལྷ་ཡི་བུ་ཞེས་བརྗོད་པ་ཡིན། །</s>
  </p>
  <p id="43">
    <s id="43:1">སུམ་ཅུ་རྩ་གསུམ་བདག་པོ་ཡིས། །</s>
    <s id="43:2">སྟོབས་བགོས་མི་རྒྱལ་སྟོངས་པར་བྱེད། །</s>
  </p>
  <p id="44">
    <s id="44:1">ལྷ་ནི་མང་ [120a.5]པོ་ཐམས་ཅད་ཀྱིས། །</s>
    <s id="44:2">རང་དབང་སྟོབས་ནི་རབ་བསྟངས་ནས། །</s>
  </p>
  <p id="45">
    <s id="45:1">ཆོས་མིན་ཀུན་ནི་རབ་བསལ་ཏེ། །</s>
  </p>
  <p id="46">
    <s id="46:1">སྡིག་པའི་ལས་ནི་སྐྱེད་མི་བྱེད། །</s>
  </p>
  <p id="47">
    <s id="47:1">སེམས་ཅན་དགེ་བ་སྒྲུབ་བསྐུལ་ནས། །</s>
  </p>
  <p id="48">
    <s id="48:1">མཐོ་རིས་གནས་སུ་སྐྱེ་བར་བྱེད། །</s>
  </p>
  <p id="49">
    <s id="49:1">མི་དང་ལྷ་མིན་འཁོར་དག་དང་། །</s>
    <s id="49:2">དྲི་ཟ་དང་ནི་སྲིན་ [120a.6]པོ་དང་། །</s>
    <s id="49:3">གདོལ་པ་ལ་སོགས་ཐམས་ཅད་ཀྱིས། །</s>
    <s id="49:4">སྟོབས་ཀྱི་ཕྱེད་ནི་སྟོར་བར་བྱེད། །</s>
  </p>
  <p id="50">
    <s id="50:1">ཕ་མས་སྟོབས་ཕྱེད་བསྟངས་ནས་ནི། །</s>
    <s id="50:2">སྡིག་སྤོང་དགེ་བ་སྒྲུབ་ལ་འཛུད། །</s>
    <s id="50:3">ལྷ་རྣམས་ལྷན་ཅིག་རབ་བསྲུངས་ནས། །</s>
  </p>
  <p id="51">
    <s id="51:1">དགེ་སྡིག་རྣམ་སྨིན་སྟོན་པར་བྱེད། །</s>
  </p>
  <p id="52">
    <s id="52:1">དགེ་སྡིག་ལས་ [120a.7]ནི་བྱས་གྱུར་ན། །</s>
  </p>
  <p id="53">
    <s id="53:1">ད་ལྟར་ཚེ་འདི་ཉིད་ལ་ནི། །</s>
    <s id="53:2">ལྷ་རྣམས་ལྷན་ཅིག་རབ་བསྲུངས་ནས། །</s>
  </p>
  <p id="54">
    <s id="54:1">དགེ་སྡིག་རྣམ་སྨིན་སྟོན་པར་བྱེད། །</s>
  </p>
  <p id="55">
    <s id="55:1">ཡུལ་མིས་སྡིག་པའི་ལས་བྱས་ལ། །</s>
    <s id="55:2">རྒྱལ་སྤངས་ནན་ཏུར་མི་བྱེད་ན། །</s>
  </p>
  <p id="56">
    <s id="56:1">འདི་ནི་ཡང་དག་རིགས་པ་མིན། །</s>
  </p>
  <p id="57">
    <s id="57:1">ཆོས་བཞིན་ཆད་པས་གཅད་པར་ [120b] [120b.1]བྱ། །</s>
  </p>
  <p id="58">
    <s id="58:1">གལ་ཏེ་ཉེས་མཐོང་མི་འགོག་ན། །</s>
  </p>
  <p id="59">
    <s id="59:1">ཆོས་མིན་རབ་ཏུ་འཕེལ་འགྱུར་བས། །</s>
    <s id="59:2">རྒྱལ་པོ་དེ་ཡི་ཡུལ་ཁམས་སུ། །</s>
    <s id="59:3">གཡོ་སྒྱུ་མང་དུ་འཕེལ་བར་འགྱུར། །</s>
  </p>
  <p id="60">
    <s id="60:1">རྒྱལ་པོས་ཉེས་བྱེད་མཐོང་བ་ལ། །</s>
    <s id="60:2">གལ་ཏེ་ཟློག་པར་མི་བྱེད་ན། །</s>
  </p>
  <p id="61">
    <s id="61:1">སུམ་ཅུ་རྩ་གསུམ་ལྷ་འཁོར་རྣམས། །</s>
    <s id="61:2">[120b.2]ཐམས་ཅད་ཁོང་ཁྲོའི་སེམས་སྐྱེ་འགྱུར། །</s>
  </p>
  <p id="62">
    <s id="62:1">རྒྱུ་དེས་རྒྱལ་ཁྲིམས་ཉམས་འགྱུར་ཞིང་། །</s>
    <s id="62:2">གཡོ་སྒྱུ་འཇིག་རྟེན་འཕེལ་འགྱུར་བས། །</s>
    <s id="62:3">ཕ་རོལ་དགྲ་འཁོར་དག་གིས་ནི། །</s>
    <s id="62:4">ཡུལ་དེ་བཅོམ་ནས་འཇིག་པར་བྱེད། །</s>
  </p>
  <p id="63">
    <s id="63:1">གནས་པའི་ཁྱིམ་དང་ཡོ་བྱད་དང་།</s>
    <s id="63:2">ནོར་བསགས་ [120b.3]ཐམས་ཅད་སྟོར་བར་འགྱུར། །</s>
  </p>
  <p id="64">
    <s id="64:1">གཡོ་སྒྱུ་སྣ་ཚོགས་སྐྱེས་པས་ན། །</s>
  </p>
  <p id="65">
    <s id="65:1">ཕན་ཚུན་གཅིག་ལ་གཅིག་ཀྱང་འཕྲོག །</s>
  </p>
  <p id="66">
    <s id="66:1">ཡང་དག་ཆོས་ཀྱིས་རྒྱལ་ཐོབ་ཀྱང་། །</s>
    <s id="66:2">ཆོས་བཞིན་དུ་ནི་མི་སྤྱོད་པས། །</s>
    <s id="66:3">ཡུལ་མི་ཐམས་ཅད་འཐོར་འགྱུར་ཏེ། །</s>
  </p>
  <p id="67">
    <s id="67:1">གླང་པོས་པདྨའི་རྫིང་བརྫིས་འདྲ། ། </s>
  </p>
  <p id="68">
    <s id="68:1">[120b.4]རླུང་དྲག་ལྡང་ལ་དུས་ཀྱང་མེད། །</s>
  </p>
  <p id="69">
    <s id="69:1">མི་འཕྲོད་ཆར་ནི་དུས་མིན་འབབ། །</s>
    <s id="69:2">རྒྱུ་སྐར་ལྟས་ངན་མང་པོ་སྟོན། །</s>
  </p>
  <p id="70">
    <s id="70:1">ཉི་ཟླ་གཅན་ཟིན་འོད་ཀྱང་མེད། །</s>
  </p>
  <p id="71">
    <s id="71:1">རྒྱལ་པོས་ཡང་དག་ཆོས་སྤངས་པས། །</s>
    <s id="71:2">འབྲུ་རྣམས་མེ་ཏོག་འབྲས་བུ་དང་།</s>
    <s id="71:3">ལོ་ཏོག་ཐམས་ཅད་མི་སྨིན་ཅིང་། །</s>
    <s id="71:4">ཡུལ་ན་ [120b.5]མུ་གེ་འབྱུང་བར་འགྱུར། །</s>
  </p>
  <p id="72">
    <s id="72:1">རྒྱལ་པོས་ཡང་དག་ཆོས་སྤངས་ནས། །</s>
  </p>
  <p id="73">
    <s id="73:1">སྡིག་ཆོས་མི་ནི་སྟོན་བྱེད་ན། །</s>
  </p>
  <p id="74">
    <s id="74:1">གཞལ་མེད་ཁང་གནས་ལྷ་རྣམས་ཀྱིས། །</s>
    <s id="74:2">མཐོང་ནས་མྱ་ངན་སྐྱེ་བར་འགྱུར། །</s>
  </p>
  <p id="75">
    <s id="75:1">ལྷ་རྒྱལ་འཁོར་བཅས་དེ་དག་གིས། །</s>
    <s id="75:2">འདི་སྐད་དུ་ནི་སྨྲ་བར་འགྱུར། །</s>
  </p>
  <p id="76">
    <s id="76:1">རྒྱལ་ [120b.6]འདིས་ཆོས་མིན་རབ་སྤྱད་ནས། །</s>
  </p>
  <p id="77">
    <s id="77:1">སྡིག་པའི་གྲོགས་པོ་བསྟེན་པས་ན། །</s>
  </p>
  <p id="78">
    <s id="78:1">རྒྱལ་སྲིད་ཡུན་རིང་བརྟན་མི་འགྱུར། །</s>
  </p>
  <p id="79">
    <s id="79:1">ལྷ་རྣམས་ཐམས་ཅད་རབ་མི་དགའ། །</s>
  </p>
  <p id="80">
    <s id="80:1">དེ་དག་ཁྲོས་པར་གྱུར་པའི་ཕྱིར། །</s>
    <s id="80:2">ཡུལ་དེ་འཇིག་པར་འགྱུར་ཞེས་ཟེར། །</s>
  </p>
  <p id="81">
    <s id="81:1">ཆོས་མིན་མི་ནི་རབ་བརྟེན་པས། །</s>
    <s id="81:2">[120b.7]ཡུལ་ཁམས་འཕེལ་བར་འགྱུར་བས་ན། །</s>
  </p>
  <p id="82">
    <s id="82:1">འཐབ་རྩོད་གཡོ་སྒྱུ་མང་པོར་འགྱུར། །</s>
  </p>
  <p id="83">
    <s id="83:1">རིམས་ནད་སྡུག་བསྔལ་མང་པོ་སྐྱེ། །</s>
    <s id="83:2">ལྷ་ཡི་བདག་པོ་སྲུང་མི་བྱེད། །</s>
  </p>
  <p id="84">
    <s id="84:1">ལྷ་གཞན་ཐམས་ཅད་སྤོང་བར་བྱེད། །</s>
  </p>
  <p id="85">
    <s id="85:1">དེ་ཡི་ཡུལ་ནི་རང་ཞིག་ནས། །</s>
  </p>
  <p id="86">
    <s id="86:1">རྒྱལ་པོ་སྡུག་བསྔལ་མྱོང་བར་ [121a] [121a.1]འགྱུར། །</s>
  </p>
  <p id="87">
    <s id="87:1">ཕ་མ་ཆུང་མ་བུ་རྣམས་དང་། །</s>
    <s id="87:2">ཕུ་ནུ་དང་ནི་སྲིང་མོ་རྣམས། །</s>
    <s id="87:3">ཅིག་ཅར་སྡུག་དང་བྲལ་འགྱུར་ཞིང་། །</s>
    <s id="87:4">ཐ་མར་བདག་ཀྱང་འཆི་བར་འགྱུར། །</s>
  </p>
  <p id="88">
    <s id="88:1">ལྟས་ངན་སྐར་མདའ་དག་ཀྱང་ལྟུང་། །</s>
  </p>
  <p id="89">
    <s id="89:1">ཉི་མ་གཉིས་ནི་ཅིག་ཅར་འཆར། །</s>
    <s id="89:2">ཕ་རོལ་དགྲ་ [121a.2]ནི་ཉེར་འོངས་པས། །</s>
    <s id="89:3">ཡུལ་མི་འཆི་བར་འཁྲུག་ཕྲད་འགྱུར། །</s>
  </p>
  <p id="90">
    <s id="90:1">ཡུལ་བཀུར་བློན་པོ་ཆེན་པོ་རྣམས། །</s>
    <s id="90:2">ཉེས་མེད་གློ་བུར་འཆི་བར་འགྱུར། །</s>
  </p>
  <p id="91">
    <s id="91:1">གླང་པོ་རྟ་སོགས་གཅེས་པ་རྣམས། །</s>
    <s id="91:2">ཐམས་ཅད་འཐོར་ཞིང་སྟོངས་པར་འགྱུར། །</s>
  </p>
  <p id="92">
    <s id="92:1">ཡུལ་ཡུལ་ཀུན་དུ་དགྲ་ཡོད་ [121a.3]པས། །</s>
    <s id="92:2">མི་ནི་ཕལ་ཆེར་དུས་མིན་འཆི། །</s>
  </p>
  <p id="93">
    <s id="93:1">འདྲེ་སྲིན་མང་པོ་ཡུལ་ཞུགས་པས། །</s>
    <s id="93:2">རིམས་ནད་ཀུན་དུ་འཕེལ་བར་འགྱུར། །</s>
  </p>
  <p id="94">
    <s id="94:1">ཡུལ་མི་བློན་པོ་ཆེན་པོ་དང་། །</s>
    <s id="94:2">ཉེ་ཕན་མང་པོ་ཐམས་ཅད་ཀྱང་། །</s>
    <s id="94:3">སེམས་ནི་གཡོ་སྒྱུ་བཅས་པས་ན། །</s>
  </p>
  <p id="95">
    <s id="95:1">ཐམས་ཅད་ཆོས་མིན་སྤྱོད་པར་འགྱུར། ། </s>
  </p>
  <p id="96">
    <s id="96:1">[121a.4]ཆོས་མིན་སྤྱོད་པ་མཐོང་གྱུར་ན། །</s>
  </p>
  <p id="97">
    <s id="97:1">སྙིང་དུ་སྡུག་ཅིང་བཀུར་བར་བྱེད། །</s>
  </p>
  <p id="98">
    <s id="98:1">དགེ་ཆོས་སྤྱོད་པའི་མི་དག་ལ། །</s>
    <s id="98:2">སྡུག་བསྔལ་ཉོན་མོངས་ཆད་པས་གཅོད། །</s>
    <s id="98:3">མ་རུངས་བྱམས་ཤིང་བཀུར་བ་དང་། །</s>
    <s id="98:4">དགེ་བ་ཆད་པས་བཅད་པའི་ཕྱིར། །</s>
    <s id="98:5">གཟའ་སྐར་རླུང་དང་ཆར་པ་རྣམས། །</s>
    <s id="98:6">[121a.5]ཐམས་ཅད་དུས་སུ་རྒྱུ་མི་འགྱུར། །</s>
  </p>
  <p id="99">
    <s id="99:1">ཉེས་དམིགས་རྣམ་གསུམ་སྐྱེ་བར་འགྱུར། །</s>
  </p>
  <p id="100">
    <s id="100:1">ཡང་དག་ཆོས་ནི་ནུབ་འགྱུར་ཞིང་། །</s>
    <s id="100:2">སེམས་ཅན་ཁ་དོག་འོད་མི་ལྡན། །</s>
  </p>
  <p id="101">
    <s id="101:1">ས་ཡི་བཅུད་ནི་ཐུར་དུ་འབབ། །</s>
    <s id="101:2">སྡིག་བཀུར་དགེ་ལ་བརྙས་པས་ན། །</s>
  </p>
  <p id="102">
    <s id="102:1">གཞན་ཡང་ཉེས་དམིགས་རྣམ་གསུམ་ [121a.6]འབྱུང་། །</s>
  </p>
  <p id="103">
    <s id="103:1">དུས་མིན་སད་དང་སེར་བ་འབབ། །</s>
    <s id="103:2">མུ་གེའི་སྡུག་བསྔལ་ཀུན་དུ་ཁྱབ། །</s>
  </p>
  <p id="104">
    <s id="104:1">ལོ་ཏོག་(འདྲས་,འབྲས་)བུ་མང་པོ་རྣམས། །</s>
    <s id="104:2">ཐམས་ཅད་རོ་ཞིམ་ཉམས་པར་འགྱུར། །</s>
  </p>
  <p id="105">
    <s id="105:1">དེ་དག་གི་ནི་ཡུལ་ཁམས་ན། །</s>
  </p>
  <p id="106">
    <s id="106:1">སེམས་ཅན་ཕལ་ཆེར་ན་བར་འགྱུར། །</s>
  </p>
  <p id="107">
    <s id="107:1">དེ་ཡི་ཡུལ་ན་ལྗོན་ཤིང་ [121a.7]རྣམས། །</s>
    <s id="107:2">སྔོན་ཆད་འབྲས་བུ་ཞིམ་ཆགས་པ། །</s>
    <s id="107:3">དེ་ཡི་དབང་གིས་ཉམས་འགྱུར་བས། །</s>
    <s id="107:4">ཁ་རྩུབ་རོ་མཆོག་མེད་པར་འགྱུར། །</s>
  </p>
  <p id="108">
    <s id="108:1">སྔོན་གྱི་ཀུན་དགའ་ནགས་ཚལ་མཆོག །</s>
    <s id="108:2">སྙིང་དུ་སྡུག་ཅིང་རྩེ་བའི་གནས། །</s>
    <s id="108:3">ཐམས་ཅད་སྐམས་ཤིང་རྙིངས་འགྱུར་བས། །</s>
    <s id="108:4">མཐོང་ [121b] [121b.1]བ་ཀུན་གྱིས་མྱ་ངན་སྐྱེ། །</s>
    <s id="108:5">སཱ་ལུ་ནས་དང་ལོ་ཏོག་རྣམས། །</s>
    <s id="108:6">རོ་ཞིམ་ཁད་ཀྱིས་མེད་གྱུར་པས། །</s>
    <s id="108:7">བཟའ་ཚེ་སེམས་ཀྱང་མི་དགའ་ན</s>
  </p>
  <p id="109">
    <s id="109:1">འབྱུང་ཆེན་འཕེལ་བྱེད་ག་ལ་ནུས། །</s>
  </p>
  <p id="110">
    <s id="110:1">སེམས་ཅན་ཁ་དོག་འོད་ཉམས་ཤིང་། །</s>
    <s id="110:2">མཐུ་སྟོབས་ཟད་ཅིང་ཉམས་པར་འགྱུར། །</s>
  </p>
  <p id="111">
    <s id="111:1">ཁ་ཟས་ [121b.2]མང་པོ་ཟོས་ཀྱང་ནི། །</s>
    <s id="111:2">འགྲངས་པ་ཉིད་དུ་ཡོང་མི་འགྱུར། །</s>
  </p>
  <p id="112">
    <s id="112:1">ཡུལ་ཁམས་དེ་ན་ཡོད་པ་ཡི། །</s>
    <s id="112:2">སེམས་ཅན་རྣམ་པ་ཇི་སྙེད་པ། །</s>
    <s id="112:3">སྟོབས་ཆུང་དཔའ་བཤོར་མེད་པས་ན། །</s>
  </p>
  <p id="113">
    <s id="113:1">བྱ་བ་དག་ནི་བྱེད་མི་ནུས། །</s>
  </p>
  <p id="114">
    <s id="114:1">ཡུལ་མི་ཕལ་ཆེར་ནད་ཐེབས་པས། །</s>
    <s id="114:2">སྡུག་བསྔལ་སྣ་ཚོགས་ལུས་ [121b.3]གཟིར་འགྱུར། །</s>
  </p>
  <p id="115">
    <s id="115:1">འདྲེ་སྲིན་ཀུན་དུ་ཁྱབ་པས་ན། །</s>
  </p>
  <p id="116">
    <s id="116:1">ཐམས་ཅད་ཀུན་དུ་སྲིན་པོར་སྐྱེ། །</s>
    <s id="116:2">རྒྱལ་པོས་ཆོས་མིན་རབ་སྤྱད་ནས། །</s>
  </p>
  <p id="117">
    <s id="117:1">མི་དགེའི་གྲོགས་པོ་བསྟེན་པས་ན། །</s>
  </p>
  <p id="118">
    <s id="118:1">འཇིག་རྟེན་རྣམ་པ་གསུམ་པོ་ཀུན། །</s>
    <s id="118:2">དེས་ན་གནོད་པ་སྣ་ཚོགས་མྱོང་། །</s>
  </p>
  <p id="119">
    <s id="119:1">དེ་འདྲའི་ཉེས་དམིགས་ [121b.4]མཐའ་མེད་པ། །</s>
    <s id="119:2">ཡུལ་ནས་འབྱུང་བར་འགྱུར་བ་ཡང་། །</s>
    <s id="119:3">སྡིག་ཅན་མི་ནི་མཐོང་འགྱུར་ཡང་། །</s>
    <s id="119:4">ཡལ་བོར་མ་བསྐྲད་པ་ལས་གྱུར། །</s>
  </p>
  <p id="120">
    <s id="120:1">ལྷ་རྣམས་ཀུན་གྱིས་བྱིན་བརླབས་ནས། །</s>
  </p>
  <p id="121">
    <s id="121:1">ཡུལ་གྱི་རྒྱལ་པོ་བྱས་གྱུར་ཀྱང་། །</s>
    <s id="121:2">ཡང་དག་དམ་པའི་ཆོས་དག་གིས། །</s>
    <s id="121:3">ཡུལ་ [121b.5]ཁམས་ཡོངས་སུ་སྲུང་མི་བྱེད། །</s>
  </p>
  <p id="122">
    <s id="122:1">གང་ཞིག་དགེ་སྤྱོད་སྒྲུབ་བྱེད་ན། །</s>
  </p>
  <p id="123">
    <s id="123:1">རྟག་ཏུ་མཐོ་རིས་གནས་སུ་སྐྱེ། །</s>
    <s id="123:2">གལ་ཏེ་སྡིག་པའི་ལས་བྱས་པ། །</s>
    <s id="123:3">ཚེ་འཕོས་ངེས་པར་ངན་འགྲོར་ལྟུང་། །</s>
  </p>
  <p id="124">
    <s id="124:1">གལ་ཏེ་རྒྱལ་པོས་ཡུལ་མི་རྣམས། །</s>
    <s id="124:2">ཐལ་རངས་ཉེས་པ་བྱེད་འཇུག་ན། །</s>
  </p>
  <p id="125">
    <s id="125:1">[121b.6]སུམ་ཅུ་རྩ་གསུམ་ལྷ་ཚོགས་རྣམས། །</s>
    <s id="125:2">ཐམས་ཅད་རབ་གདུངས་སེམས་སྐྱེ་འགྱུར། །</s>
  </p>
  <p id="126">
    <s id="126:1">ལྷ་རྣམས་དང་ནི་ཕ་མ་ཡི། །</s>
    <s id="126:2">བསྟན་དག་བཞིན་དུ་མི་བྱེད་པ། །</s>
    <s id="126:3">འདི་ནི་ཆོས་མིན་མི་ཡིན་པས། །</s>
    <s id="126:4">རྒྱལ་པོ་སྲི་ཞུའི་བུ་མ་ཡིན། །</s>
  </p>
  <p id="127">
    <s id="127:1">གལ་ཏེ་རང་གི་ཡུལ་ཁམས་སུ། །</s>
    <s id="127:2">ཆོས་མིན་ [121b.7]སྤྱོད་པ་མཐོང་བའི་ཚེ། །</s>
    <s id="127:3">ཆོས་བཞིན་ཆད་པས་གཅོད་བྱེད་ཅིང་། །</s>
    <s id="127:4">ཡལ་དོར་སེམས་ནི་མི་བསྐྱེད་ན། །</s>
  </p>
  <p id="128">
    <s id="128:1">དེ་ཕྱིར་ལྷ་ཚོགས་མང་པོ་ཀུན། །</s>
    <s id="128:2">རྒྱལ་པོ་དེ་ལ་སྐྱོབ་པར་བྱེད། །</s>
  </p>
  <p id="129">
    <s id="129:1">བྱང་ཆུབ་སྤྱོད་པ་བསྒྲུབ་པའི་ཕྱིར། །</s>
    <s id="129:2">སྡིག་པའི་ཆོས་རྣམས་ཞི་བྱེད་ན། །</s>
  </p>
  <p id="130">
    <s id="130:1">རྒྱལ་པོ་ཚེ་འདི་ཉིད་ལ་ནི། །</s>
    <s id="130:2">[122a] [122a.1]མཐོང་བའི་རྣམ་སྨིན་ངེས་པར་མྱོང་། །</s>
  </p>
  <p id="131">
    <s id="131:1">དགེ་དང་མི་དགེའི་ལས་དག་ལ། །</s>
    <s id="131:2">སྤྱོད་སྤོང་སེམས་ཅན་བསྐུལ་ནས་ནི། །</s>
    <s id="131:3">དགེ་སྡིག་རྣམ་སྨིན་བསྟན་པས་ན། །</s>
  </p>
  <p id="132">
    <s id="132:1">དེ་ཕྱིར་མི་རྒྱལ་ཐོབ་ནས་ཀྱང་། །</s>
    <s id="132:2">ལྷ་རྣམས་ལྷན་ཅིག་བྱིན་བརླབས་ནས། །</s>
  </p>
  <p id="133">
    <s id="133:1">ཐམས་ཅད་ཡི་ [122a.2]རང་འགྱུར་བ་ཡིན། །</s>
  </p>
  <p id="134">
    <s id="134:1">བདག་དང་གཞན་ལ་ཕན་གདགས་ཕྱིར། །</s>
    <s id="134:2">ཡང་དག་ཆོས་ཀྱིས་ཡུལ་བསྐྱང་བྱ། །</s>
  </p>
  <p id="135">
    <s id="135:1">གཡོ་སྒྱུ་བྱེད་པ་མཐོང་གྱུར་ན། །</s>
  </p>
  <p id="136">
    <s id="136:1">ཆོས་བཞིན་ཆད་པས་གཅད་པར་བྱ། །</s>
  </p>
  <p id="137">
    <s id="137:1">གལ་ཏེ་རྒྱལ་ཐབས་སྟོར་བ་དང་། །</s>
    <s id="137:2">སྲོག་འབབ་རྐྱེན་ཞིག་བྱུང་ན་ཡང་། །</s>
    <s id="137:3">ནམས་ [122a.3]ཀྱང་སྡིག་ཆོས་མི་སྤྱོད་ཅིང་། །</s>
    <s id="137:4">སྡིག་པ་མཐོང་ན་སྤང་བར་བྱ། །</s>
  </p>
  <p id="138">
    <s id="138:1">གནོད་པའི་ནང་ན་མཆོག་ལྕི་བས། །</s>
    <s id="138:2">རྒྱལ་སྲིད་སྟོར་ལས་ལྷག་པ་མེད། །</s>
  </p>
  <p id="139">
    <s id="139:1">འདི་ཀུན་གཡོ་སྒྱུ་མི་ལས་གྱུར། །</s>
  </p>
  <p id="140">
    <s id="140:1">དེས་ན་ཆད་པས་གཅད་པར་བྱ། །</s>
  </p>
  <p id="141">
    <s id="141:1">གཡོ་སྒྱུ་བྱེད་པ་ཡོད་གྱུར་ན། །</s>
  </p>
  <p id="142">
    <s id="142:1">རྒྱལ་སྲིད་དག་ཀྱང་ [122a.4]སྟོར་འགྱུར་ཞིང་། །</s>
    <s id="142:2">རྒྱལ་སྲིད་དག་ཀྱང་ཉམས་འགྱུར་བས། །</s>
    <s id="142:3">གླང་ཆེན་མེ་ཏོག་ཚལ་ཞུགས་འདྲ། །</s>
  </p>
  <p id="143">
    <s id="143:1">དེ་ཡིས་མི་རྒྱལ་བྱས་ཀྱང་ནི། །</s>
    <s id="143:2">ཆོས་ཀྱིས་ཡུལ་ནི་མ་བསྐྱངས་པས། །</s>
    <s id="143:3">ལྷ་དབང་ཐམས་ཅད་མི་དགའ་ཞིང་། །</s>
    <s id="143:4">ལྷ་མ་ཡིན་ཡང་དེ་བཞིན་ནོ། །</s>
  </p>
  <p id="144">
    <s id="144:1">དེ་ལྟ་བས་ན་ཆོས་བཞིན་ [122a.5]དུ། །</s>
    <s id="144:2">སྡིག་པ་བྱེད་པ་ཆད་པས་གཅད། །</s>
    <s id="144:3">དགེ་བས་སེམས་ཅན་གདུལ་བྱ་ཞིང་། །</s>
    <s id="144:4">ཆོས་མིན་རྗེས་སུ་འབྲང་མི་བྱ། །</s>
  </p>
  <p id="145">
    <s id="145:1">ལུས་དང་སྲོག་ནི་སྤང་སླ་ཡི། །</s>
    <s id="145:2">མི་དགེ་གྲོགས་རྗེས་འབྲང་མི་བྱ། །</s>
  </p>
  <p id="146">
    <s id="146:1">ཉེ་བ་དང་ནི་ཉེ་མིན་པ། །</s>
    <s id="146:2">ཐམས་ཅད་མཉམ་པ་ཉིད་དུ་བལྟ། །</s>
  </p>
  <p id="147">
    <s id="147:1">ཡང་དག་ཆོས་ [122a.6]ཀྱིས་རྒྱལ་བྱེད་ན། །</s>
  </p>
  <p id="148">
    <s id="148:1">ཡུལ་མི་མི་དྲང་མེད་པའི་ཕྱིར། །</s>
    <s id="148:2">ཆོས་རྒྱལ་གྲགས་དང་ལྡན་འགྱུར་བས། །</s>
    <s id="148:3">ཁམས་གསུམ་ཀུན་དུ་གྲགས་པར་འགྱུར། །</s>
  </p>
  <p id="149">
    <s id="149:1">སུམ་ཅུ་རྩ་གསུམ་ལྷ་ཚོགས་རྣམས། །</s>
    <s id="149:2">དགའ་ནས་འདི་སྐད་སྨྲ་བར་འགྱུར། །</s>
  </p>
  <p id="150">
    <s id="150:1">འཛམ་གླིང་ཆོས་རྒྱལ་གང་ཡིན་པ། །</s>
    <s id="150:2">[122a.7]དེ་ནི་བདག་གི་བུ་ཡིན་ཏེ། །</s>
  </p>
  <p id="151">
    <s id="151:1">དགེ་བས་སེམས་ཅན་འདུལ་བྱེད་ཅིང་། །</s>
    <s id="151:2">ཡང་དག་ཆོས་ཀྱིས་ཡུལ་བསྐྱངས་ནས། །</s>
  </p>
  <p id="152">
    <s id="152:1">ཡང་དག་ཆོས་སྤྱོད་བསྐུལ་བས་ན། །</s>
  </p>
  <p id="153">
    <s id="153:1">བདག་ཅག་གནས་སུ་སྐྱེ་འགྱུར་ཟེར། །</s>
  </p>
  <p id="154">
    <s id="154:1">ལྷ་དང་མི་ཡི་བུ་རྣམས་དང་། །</s>
    <s id="154:2">ལྷ་མ་ཡིན་གྱི་འཁོར་རྣམས་ཀྱང་། །</s>
    <s id="154:3">[122b] [122b.1]རྒྱལ་པོས་ཡང་དག་ཆོས་འདུལ་རྒྱུས། །</s>
    <s id="154:4">རྟག་ཏུ་སེམས་ནི་དགའ་བར་འགྱུར། །</s>
  </p>
  <p id="155">
    <s id="155:1">ལྷ་ཚོགས་ཐམས་ཅད་རབ་དགའ་ནས། །</s>
  </p>
  <p id="156">
    <s id="156:1">མི་རྒྱལ་དེ་ལ་སྲུང་བར་བྱེད། །</s>
  </p>
  <p id="157">
    <s id="157:1">གཟའ་སྐར་རང་གི་ལམ་རྒྱུ་ཞིང་། །</s>
    <s id="157:2">ཉི་ཟླ་ཚད་ལས་འདའ་མི་བྱེད། །</s>
  </p>
  <p id="158">
    <s id="158:1">རླུང་ནི་རྟག་པར་དུས་བཞིན་ལྡང་། །</s>
    <s id="158:2">བདུད་ [122b.2]རྩིའི་ཆར་ནི་དུས་བཞིན་འབབ། །</s>
    <s id="158:3">ལོ་ཏོག་ཐམས་ཅད་སྨིན་ལེགས་པས། །</s>
    <s id="158:4">མི་རྣམས་མུ་གེ་མེད་པར་འགྱུར། །</s>
  </p>
  <p id="159">
    <s id="159:1">ལྷ་ཚོགས་མང་པོ་ཐམས་ཅད་ཀུན། །</s>
    <s id="159:2">རང་གི་ཕོ་བྲང་གང་འགྱུར་བས། །</s>
    <s id="159:3">དེ་ཕྱིར་མི་རྗེ་ཁྱོད་ཀྱིས་ནི། །</s>
    <s id="159:4">ལུས་སྤངས་ཡང་དག་ཆོས་སྤེལ་བྱོས། །</s>
  </p>
  <p id="160">
    <s id="160:1">རིན་ཆེན་ཆོས་ལ་ [122b.3]བཀུར་བྱེད་ན། །</s>
  </p>
  <p id="161">
    <s id="161:1">དེས་ན་མང་པོ་བདེ་འགྱུར་བས། །</s>
    <s id="161:2">རྟག་པར་ཡང་དག་ཆོས་བསྟེན་ནས། །</s>
  </p>
  <p id="162">
    <s id="162:1">ཡོན་ཏན་བདག་ཉིད་བརྒྱན་པར་བྱ། །</s>
  </p>
  <p id="163">
    <s id="163:1">འཁོར་རྣམས་རྟག་པར་རབ་དགའ་ཞིང་། །</s>
    <s id="163:2">སྡིག་པ་རྣམས་ནི་སྤོང་བར་བྱེད། །</s>
  </p>
  <p id="164">
    <s id="164:1">ཆོས་ཀྱིས་སེམས་ཅན་འདུལ་བྱེད་པས། །</s>
    <s id="164:2">རྒྱུན་དུ་བདེ་བ་ [122b.4]འཐོབ་པར་འགྱུར། །</s>
  </p>
  <p id="165">
    <s id="165:1">མི་རྣམས་དེ་དག་ཐམས་ཅད་ཀུན། །</s>
    <s id="165:2">དགེ་བ་བཅུ་ནི་སྤྱོད་བྱེད་ན། །</s>
  </p>
  <p id="166">
    <s id="166:1">ཡུལ་ཁམས་རྟག་པར་ལོ་ལེགས་ཤིང་། །</s>
    <s id="166:2">ཡུལ་ནི་ཞི་བ་ཉིད་དུ་འགྱུར། །</s>
  </p>
  <p id="167">
    <s id="167:1">རྒྱལ་པོ་ཆོས་ཀྱིས་མི་འདུལ་ཞིང་། །</s>
    <s id="167:2">དགེ་བས་སྡིག་སྤྱོད་འདུལ་བྱེད་ན། །</s>
  </p>
  <p id="168">
    <s id="168:1">སྙན་པའི་གྲགས་པ་ [122b.5]འཐོབ་འགྱུར་ཞིང་། །</s>
    <s id="168:2">སེམས་ཅན་རྣམས་ནི་བདེ་བར་བྱེད། །</s>
  </p>
  <p id="169">
    <s id="169:1">དེ་ནས་དེའི་ཚེ་ས་ཆེན་པོ་ལ་གནས་པའི་མིའི་རྒྱལ་པོ་ཐམས་ཅད་དང་འཁོར་མང་པོ་རྣམས་</s>
    <s id="169:2">བཅོམ་ལྡན་འདས་ཀྱིས་སྔོན་གྱི་མིའི་རྒྱལ་པོས་ཡུལ་སྐྱོང་བའི་ཆོས་ཀྱི་དོན་བཀས་བཤད་པ་ཐོས་པས་</s>
    <s id="169:3">ཐམས་ཅད་ [122b.6]ངོ་མཚར་རྨད་དུ་གྱུར་པ་དང་། རབ་ཏུ་དགའ་བ་ཐོབ་པར་གྱུར་པས་</s>
    <s id="169:4">ཤིན་ཏུ་དང་བའི་མངོན་པར་ཡིད་ཆེས་པ་དག་གིས་བཀའ་ཡང་དག་པར་བླངས་ཏེ་སྤྱོད་པར་གྱུར་ཏོ། །</s>
  </p>
  <p id="170">
    <s id="170:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་རྒྱལ་པོའི་ཆོས་ལུགས་ཡང་ [122b.7]དག་པའི་བསྟན་བཅོས་བསྟན་པའི་ལེའུ་སྟེ་ཉི་ཤུ་པའོ།། །།</s>
  </p>
</text>
