<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
  </p>
  <p id="2">
    <s id="2:1">依空滿願品第十</s>
  </p>
  <p id="3">
    <s id="3:1">爾時，如意寶光耀天女於大眾中，</s>
    <s id="3:2">聞說深法，</s>
    <s id="3:3">歡喜踊躍，</s>
    <s id="3:4">從座而起，</s>
    <s id="3:5">偏袒右肩，</s>
    <s id="3:6">右膝著地，</s>
    <s id="3:7">合掌恭敬</s>
    <s id="3:8">而白佛言：</s>
    <s id="3:9">「世尊！惟願為說於甚深理修行之法。 」</s>
    <s id="3:10">而說頌言：</s>
    <s id="3:11">「我問照世界，</s>
    <s id="3:12">兩足最勝尊，</s>
    <s id="3:13">菩薩正行法，</s>
    <s id="3:14">惟願慈聽許。 」</s>
    <s id="3:15">佛言：「善女天！</s>
    <s id="3:16">若有疑惑者，</s>
    <s id="3:17">隨汝意所問，</s>
    <s id="3:18">吾當分別說。 」</s>
    <s id="3:19">是時天女請世尊曰：</s>
    <s id="3:20">「云何諸菩薩，</s>
    <s id="3:21">行菩提正行，{}</s>
    <s id="3:22">{離生死涅槃}，</s>
    <s id="3:23">饒益自他故？ 」</s>
    <s id="3:24">佛告善女天：</s>
    <s id="3:25">「依於法界，</s>
    <s id="3:26">行菩提法，</s>
    <s id="3:27">修平等行。</s>
  </p>
  <p id="4">
    <s id="4:1">云何依於法界，</s>
    <s id="4:2">行菩提法，</s>
    <s id="4:3">修平等行？</s>
  </p>
  <p id="5">
    <s id="5:1">謂於五蘊能現法界，</s>
    <s id="5:2">法界即是五蘊，</s>
    <s id="5:3">五蘊不可說，</s>
    <s id="5:4">非五蘊亦不可說。</s>
  </p>
  <p id="6">
    <s id="6:1">何以故？</s>
  </p>
  <p id="7">
    <s id="7:1">若法界是五蘊，</s>
    <s id="7:2">即是斷見；</s>
    <s id="7:3">若離五蘊，</s>
    <s id="7:4">即是常見；</s>
    <s id="7:5">離於二相，</s>
    <s id="7:6">不著二邊，</s>
    <s id="7:7">不可見，過所見，</s>
    <s id="7:8">無名無相，</s>
    <s id="7:9">是則名為說於法界。</s>
  </p>
  <p id="8">
    <s id="8:1">善女天！云何五蘊能現法界？</s>
  </p>
  <p id="9">
    <s id="9:1">如是五蘊不從因緣生。</s>
  </p>
  <p id="10">
    <s id="10:1">何以故？</s>
  </p>
  <p id="11">
    <s id="11:1">若從因緣生者，</s>
    <s id="11:2">為已生故生？</s>
  </p>
  <p id="12">
    <s id="12:1">為未生故生？</s>
  </p>
  <p id="13">
    <s id="13:1">若已生生者，</s>
    <s id="13:2">何用因緣？</s>
  </p>
  <p id="14">
    <s id="14:1">若未生生者，</s>
    <s id="14:2">不可得生。</s>
  </p>
  <p id="15">
    <s id="15:1">何以故？</s>
  </p>
  <p id="16">
    <s id="16:1">未生諸法即是非有，</s>
    <s id="16:2">無名無相，</s>
    <s id="16:3">非校量譬喻之所能及，</s>
    <s id="16:4">非是因緣之所生故。</s>
  </p>
  <p id="17">
    <s id="17:1">善女天！</s>
    <s id="17:2">譬如鼓聲，依木、</s>
    <s id="17:3">依皮及桴手等故得出聲，</s>
    <s id="17:4">如是鼓聲過去亦空，</s>
    <s id="17:5">未來亦空，</s>
    <s id="17:6">現在亦空。</s>
  </p>
  <p id="18">
    <s id="18:1">何以故？</s>
  </p>
  <p id="19">
    <s id="19:1">是鼓音聲不從木生，</s>
    <s id="19:2">不從皮生</s>
    <s id="19:3">及桴手生，</s>
    <s id="19:4">不於三世生，</s>
    <s id="19:5">是則不生。</s>
  </p>
  <p id="20">
    <s id="20:1">若不可生，則不可滅；</s>
    <s id="20:2">若不可滅，無所從來；</s>
    <s id="20:3">若無所從來，亦無所去；</s>
    <s id="20:4">若無所去，</s>
    <s id="20:5">則非常非斷；</s>
    <s id="20:6">若非常非斷，</s>
    <s id="20:7">則不一不異。</s>
  </p>
  <p id="21">
    <s id="21:1">何以故？</s>
  </p>
  <p id="22">
    <s id="22:1">此若是一，</s>
    <s id="22:2">則不異法界。</s>
  </p>
  <p id="23">
    <s id="23:1">若如是者，</s>
    <s id="23:2">凡夫之人應見真諦，</s>
    <s id="23:3">得於無上安樂涅槃；</s>
    <s id="23:4">既不如是，故知不一。</s>
  </p>
  <p id="24">
    <s id="24:1">若言異者，</s>
    <s id="24:2">一切諸佛菩薩行相即是執著，</s>
    <s id="24:3">未得解脫煩惱繫縛，</s>
    <s id="24:4">即不證於阿耨多羅三藐三菩提。</s>
  </p>
  <p id="25">
    <s id="25:1">何以故？</s>
  </p>
  <p id="26">
    <s id="26:1">一切聖人於行非行，</s>
    <s id="26:2">同真實性，</s>
    <s id="26:3">是故不異。</s>
  </p>
  <p id="27">
    <s id="27:1">故知五蘊非有非無，</s>
    <s id="27:2">不從因緣生，</s>
    <s id="27:3">非無因緣生，</s>
    <s id="27:4">是聖所知，</s>
    <s id="27:5">非餘境故，</s>
    <s id="27:6">亦非言說之所能及，</s>
    <s id="27:7">無名無相，</s>
    <s id="27:8">無因無緣，</s>
    <s id="27:9">亦無譬喻，</s>
    <s id="27:10">始終寂靜，</s>
    <s id="27:11">本來自空。</s>
  </p>
  <p id="28">
    <s id="28:1">是故五蘊能現法界。</s>
  </p>
  <p id="29">
    <s id="29:1">善女天！若善男子、</s>
    <s id="29:2">善女人欲求阿耨多羅三藐三菩提，</s>
    <s id="29:3">異真異俗，</s>
    <s id="29:4">難可思量，</s>
    <s id="29:5">於凡聖境，</s>
    <s id="29:6">體非一異，</s>
    <s id="29:7">不捨於俗，</s>
    <s id="29:8">不離於真，</s>
    <s id="29:9">依於法界，</s>
    <s id="29:10">行菩提行。 」</s>
    <s id="29:11">爾時，世尊作是語已，</s>
    <s id="29:12">時善女天踊躍歡喜，</s>
    <s id="29:13">即從座起，</s>
    <s id="29:14">偏袒右肩，</s>
    <s id="29:15">右膝著地，</s>
    <s id="29:16">合掌恭敬，</s>
    <s id="29:17">一心頂禮，</s>
    <s id="29:18">而白佛言：</s>
    <s id="29:19">「世尊！如上所說菩提正行，</s>
    <s id="29:20">我今當學。」</s>
    <s id="29:21">是時索訶世界主大梵天王於大眾中，</s>
    <s id="29:22">問如意寶光耀善女天曰：</s>
    <s id="29:23">「此菩提行難可修行，</s>
    <s id="29:24">汝今云何於菩提行而得自在？」</s>
    <s id="29:25">爾時，善女天答梵王曰：</s>
    <s id="29:26">「大梵王！如佛所說，</s>
    <s id="29:27">實是甚深。</s>
  </p>
  <p id="30">
    <s id="30:1">一切異生不解其義，</s>
    <s id="30:2">是聖境界微妙難知。</s>
  </p>
  <p id="31">
    <s id="31:1">若使我今依於此法</s>
    <s id="31:2">得安樂住，</s>
    <s id="31:3">是實語者，</s>
    <s id="31:4">願令一切五濁惡世無量無數無邊眾生，</s>
    <s id="31:5">皆得金色三十二相，</s>
    <s id="31:6">非男非女，</s>
    <s id="31:7">坐寶蓮花，</s>
    <s id="31:8">受無量樂，</s>
    <s id="31:9">雨天妙花，</s>
    <s id="31:10">諸天音樂不鼓自鳴，</s>
    <s id="31:11">一切供養皆悉具足。 」</s>
    <s id="31:12">時善女天說是語已，</s>
    <s id="31:13">一切五濁惡世所有眾生皆悉金色，</s>
    <s id="31:14">具大人相，</s>
    <s id="31:15">非男非女，</s>
    <s id="31:16">坐寶蓮花，</s>
    <s id="31:17">受無量樂，</s>
    <s id="31:18">猶如他化自在天宮，</s>
    <s id="31:19">無諸惡道，</s>
    <s id="31:20">寶樹行列，</s>
    <s id="31:21">七寶蓮花遍滿世界，</s>
    <s id="31:22">又雨七寶上妙天花，</s>
    <s id="31:23">作天伎樂。</s>
  </p>
  <p id="32">
    <s id="32:1">如意寶光耀善女天即轉女身，</s>
    <s id="32:2">作梵天身。</s>
  </p>
  <p id="33">
    <s id="33:1">時大梵王問如意寶光耀菩薩言：</s>
    <s id="33:2">「仁者！如何行菩提行？ 」</s>
    <s id="33:3">答言：「梵王！若水中月行菩提行，</s>
    <s id="33:4">我亦行菩提行；</s>
    <s id="33:5">若夢中行菩提行，</s>
    <s id="33:6">我亦行菩提行；</s>
    <s id="33:7">若陽焰行菩提行，</s>
    <s id="33:8">我亦行菩提行；</s>
    <s id="33:9">若谷響行菩提行，</s>
    <s id="33:10">我亦行菩提行。 」</s>
    <s id="33:11">時大梵王聞此說已，</s>
    <s id="33:12">白菩薩言：</s>
    <s id="33:13">「仁依何義而說此語？ 」</s>
    <s id="33:14">答言：「梵王！無有一法是實相者，</s>
    <s id="33:15">但由因緣而得成故。 」</s>
    <s id="33:16">梵王言：「若如是者，</s>
    <s id="33:17">諸凡夫人皆悉應得阿耨多羅三藐三菩提。 」</s>
    <s id="33:18">答言：「仁以何意而作是說？</s>
  </p>
  <p id="34">
    <s id="34:1">愚癡人異，</s>
    <s id="34:2">智慧人異？</s>
  </p>
  <p id="35">
    <s id="35:1">菩提異，</s>
    <s id="35:2">非菩提異？</s>
  </p>
  <p id="36">
    <s id="36:1">解脫異，</s>
    <s id="36:2">非解脫異？</s>
  </p>
  <p id="37">
    <s id="37:1">梵王！如是諸法，</s>
    <s id="37:2">平等無異。</s>
  </p>
  <p id="38">
    <s id="38:1">於此法界真如，</s>
    <s id="38:2">不一不異，</s>
    <s id="38:3">無有中間而可執著，</s>
    <s id="38:4">無增無減。</s>
  </p>
  <p id="39">
    <s id="39:1">梵王！譬如幻師</s>
    <s id="39:2">及幻弟子善解幻術，</s>
    <s id="39:3">於四衢道，</s>
    <s id="39:4">取諸沙土草木葉等，</s>
    <s id="39:5">聚在一處</s>
    <s id="39:6">作諸幻術， 使人覩見象眾、馬眾、車兵等眾，</s>
    <s id="39:7">七寶之聚種種倉庫。</s>
  </p>
  <p id="40">
    <s id="40:1">若有眾生愚癡無智，</s>
    <s id="40:2">不能思惟，</s>
    <s id="40:3">不知幻本，</s>
    <s id="40:4">若見若聞，</s>
    <s id="40:5">作是思惟： 『我所見聞象、馬等眾，</s>
    <s id="40:6">此是實有，</s>
    <s id="40:7">餘皆虛妄。 』</s>
    <s id="40:8">於後更不審察思惟。</s>
  </p>
  <p id="41">
    <s id="41:1">有智之人則不如是，</s>
    <s id="41:2">了於幻本，</s>
    <s id="41:3">若見若聞，</s>
    <s id="41:4">作如是念：</s>
    <s id="41:5">『如我所見象、馬等眾，</s>
    <s id="41:6">非是真實，唯有幻事，</s>
    <s id="41:7">惑人眼目，</s>
    <s id="41:8">妄謂象等及諸倉庫，</s>
    <s id="41:9">有名無實，</s>
    <s id="41:10">如我見聞，</s>
    <s id="41:11">不執為實。 』</s>
    <s id="41:12">後時思惟，</s>
    <s id="41:13">知其虛妄。</s>
  </p>
  <p id="42">
    <s id="42:1">是故智者了一切法皆無實體，</s>
    <s id="42:2">但隨世俗，如見如聞，</s>
    <s id="42:3">表宣其事，</s>
    <s id="42:4">思惟諦理，</s>
    <s id="42:5">則不如是，</s>
    <s id="42:6">復由假說，</s>
    <s id="42:7">顯實義故。</s>
  </p>
  <p id="43">
    <s id="43:1">「梵王！愚癡異生，</s>
    <s id="43:2">未得出世聖慧之眼，</s>
    <s id="43:3">未知一切諸法真如不可說故。</s>
  </p>
  <p id="44">
    <s id="44:1">是諸凡愚，</s>
    <s id="44:2">若見若聞行非行法，</s>
    <s id="44:3">如是思惟，</s>
    <s id="44:4">便生執著，</s>
    <s id="44:5">謂以為實，於第一義不能了知諸法真如是不可說。</s>
  </p>
  <p id="45">
    <s id="45:1">是諸聖人，</s>
    <s id="45:2">若見若聞行非行法，</s>
    <s id="45:3">隨其力能不生執著以為實有，</s>
    <s id="45:4">了知一切無實行法、無實非行法，</s>
    <s id="45:5">但妄思量行非行相，</s>
    <s id="45:6">唯有名字，</s>
    <s id="45:7">無有實體。</s>
  </p>
  <p id="46">
    <s id="46:1">是諸聖人，</s>
    <s id="46:2">隨世俗說，</s>
    <s id="46:3">為欲令他知真實義。</s>
  </p>
  <p id="47">
    <s id="47:1">如是梵王！是諸聖人，</s>
    <s id="47:2">以聖智見，</s>
    <s id="47:3">了法真如不可說故，</s>
    <s id="47:4">行非行法亦復如是，</s>
    <s id="47:5">令他證知，故說種種世俗名言。 」</s>
    <s id="47:6">時大梵王問如意寶光耀菩薩言：</s>
    <s id="47:7">「有幾眾生能解如是甚深正法？ 」</s>
    <s id="47:8">答言：「梵王！</s>
    <s id="47:9">有眾幻人心心數法，</s>
    <s id="47:10">能解如是甚深正法。 」</s>
    <s id="47:11">梵王曰：「此幻化人，</s>
    <s id="47:12">體是非有，</s>
    <s id="47:13">此之心數從何而生？ 」</s>
    <s id="47:14">答曰：「若知法界不有不無，</s>
    <s id="47:15">如是眾生能解深義。 」</s>
    <s id="47:16">爾時，梵王白佛言：</s>
    <s id="47:17">「世尊！是如意寶光耀菩薩不可思議，</s>
    <s id="47:18">通達如是甚深之義。 」</s>
    <s id="47:19">佛言：「如是！如是！</s>
    <s id="47:20">梵王！如汝所言，</s>
    <s id="47:21">此如意寶光耀，</s>
    <s id="47:22">已教汝等發心修學無生忍法。 」</s>
    <s id="47:23">是時大梵天王與諸梵眾，</s>
    <s id="47:24">從座而起，</s>
    <s id="47:25">偏袒右肩，</s>
    <s id="47:26">合掌恭敬，</s>
    <s id="47:27">頂禮如意寶光耀菩薩足，</s>
    <s id="47:28">作如是言：「希有！希有！</s>
    <s id="47:29">我等今日幸遇大士， 得聞正法。 」</s>
    <s id="47:30">爾時，世尊告梵王言：</s>
    <s id="47:31">「是如意寶光耀，</s>
    <s id="47:32">於未來世當得作佛，號寶焰吉祥藏如來、應、正遍知、明行圓滿、善逝、世間解、無上士、調御丈夫、天人師、佛、世尊。 」</s>
    <s id="47:33">說是品時，</s>
    <s id="47:34">有三千億菩薩於阿耨多羅三藐三菩提得不退轉，</s>
    <s id="47:35">八千億天子、無量無數國王臣民遠塵離垢，</s>
    <s id="47:36">得法眼淨。</s>
  </p>
  <p id="48">
    <s id="48:1">爾時，會中有五十億苾芻，</s>
    <s id="48:2">行菩薩行，</s>
    <s id="48:3">欲退菩提心，</s>
    <s id="48:4">聞如意寶光耀菩薩說是法時，</s>
    <s id="48:5">皆得堅固不可思議滿足上願，</s>
    <s id="48:6">更復發起菩提之心，</s>
    <s id="48:7">各自脫衣供養菩薩，</s>
    <s id="48:8">重發無上勝進之心，</s>
    <s id="48:9">作如是願：</s>
    <s id="48:10">「願令我等功德善根悉皆不退，迴向阿耨多羅三藐三菩提。 」</s>
    <s id="48:11">「梵王！是諸苾芻，</s>
    <s id="48:12">依此功德如說修行，</s>
    <s id="48:13">過九十大劫，</s>
    <s id="48:14">當得解悟，</s>
    <s id="48:15">出離生死。 」</s>
    <s id="48:16">爾時，世尊即為授記：</s>
    <s id="48:17">「汝諸苾芻過三十阿僧祇劫，</s>
    <s id="48:18">當得作佛，</s>
    <s id="48:19">劫名難勝光王，</s>
    <s id="48:20">國名無垢光，</s>
    <s id="48:21">同時皆得阿耨多羅三藐三菩提，</s>
    <s id="48:22">皆同一號，名願莊嚴間飾王，</s>
    <s id="48:23">十號具足。</s>
  </p>
  <p id="49">
    <s id="49:1">「梵王！是《金光明》微妙經典，</s>
    <s id="49:2">若正聞持，</s>
    <s id="49:3">有大威力。</s>
  </p>
  <p id="50">
    <s id="50:1">假使有人於百千大劫，</s>
    <s id="50:2">行六波羅蜜無有方便；</s>
    <s id="50:3">若有善男子、善女人書寫如是《金光明經》，</s>
    <s id="50:4">半月半月專心讀誦，</s>
    <s id="50:5">是功德聚於前功德百分不及一，</s>
    <s id="50:6">乃至算數譬喻所不能及。</s>
  </p>
  <p id="51">
    <s id="51:1">梵王！是故我今令汝修學，</s>
    <s id="51:2">憶念受持，</s>
    <s id="51:3">為他廣說。</s>
  </p>
  <p id="52">
    <s id="52:1">何以故？</s>
  </p>
  <p id="53">
    <s id="53:1">我於往昔行菩薩道時，</s>
    <s id="53:2">猶如勇士入於戰陣，</s>
    <s id="53:3">不惜身命，</s>
    <s id="53:4">流通如是微妙經王，</s>
    <s id="53:5">受持讀誦，</s>
    <s id="53:6">為他解說。</s>
  </p>
  <p id="54">
    <s id="54:1">梵王！譬如轉輪聖王，</s>
    <s id="54:2">若王在世，</s>
    <s id="54:3">七寶不滅，</s>
    <s id="54:4">王若命終，</s>
    <s id="54:5">所有七寶自然滅盡。</s>
  </p>
  <p id="55">
    <s id="55:1">梵王！是《金光明》微妙經王若現在世，</s>
    <s id="55:2">無上法寶悉皆不滅，</s>
    <s id="55:3">若無是經，</s>
    <s id="55:4">隨處隱沒。</s>
  </p>
  <p id="56">
    <s id="56:1">是故應當於此經王，</s>
    <s id="56:2">專心聽聞，</s>
    <s id="56:3">受持讀誦，</s>
    <s id="56:4">為他解說，</s>
    <s id="56:5">勸令書寫，</s>
    <s id="56:6">行精進波羅蜜，</s>
    <s id="56:7">不惜身命，不憚疲勞，</s>
    <s id="56:8">功德中勝，</s>
    <s id="56:9">我諸弟子應當如是精勤修學。 」</s>
    <s id="56:10">爾時，大梵天王與無量梵眾，</s>
    <s id="56:11">帝釋、四王及諸藥叉，</s>
    <s id="56:12">俱從座起，</s>
    <s id="56:13">偏袒右肩，</s>
    <s id="56:14">右膝著地，</s>
    <s id="56:15">合掌恭敬而白佛言：</s>
    <s id="56:16">「世尊！我等皆願守護流通是《金光明》微妙經典，</s>
    <s id="56:17">及說法師若有諸難，我當除遣，{}</s>
    <s id="56:18">{令具眾善，}</s>
    <s id="56:19">色力充足，</s>
    <s id="56:20">辯才無礙，</s>
    <s id="56:21">身意泰然，</s>
    <s id="56:22">時會聽者皆受安樂。</s>
  </p>
  <p id="57">
    <s id="57:1">所在國土，若有飢饉、</s>
    <s id="57:2">怨賊、非人為惱害者，</s>
    <s id="57:3">我等天眾皆為擁護，</s>
    <s id="57:4">使其人民安隱豐樂，</s>
    <s id="57:5">無諸枉橫，</s>
    <s id="57:6">皆是我等天眾之力。</s>
  </p>
  <p id="58">
    <s id="58:1">若有供養是經典者，</s>
    <s id="58:2">我等亦當恭敬供養，如佛不異。 」</s>
    <s id="58:3">爾時，佛告大梵天王及諸梵眾乃至四王諸藥叉等：「善哉！善哉！</s>
    <s id="58:4">汝等得聞甚深妙法，</s>
    <s id="58:5">復能於此微妙經王發心擁護及持經者，</s>
    <s id="58:6">當獲無邊殊勝之福，</s>
    <s id="58:7">速成無上正等菩提。 」</s>
    <s id="58:8">時梵王等聞佛語已，</s>
    <s id="58:9">歡喜頂受。</s>
  </p>
</text>
