<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經卷第三</s>
    <s id="1:2">大唐三藏沙門義淨奉_制譯</s>
  </p>
  <p id="2">
    <s id="2:1">滅業障品第五</s>
    <s id="2:2">爾時，世尊住正分別，</s>
    <s id="2:3">入於甚深微妙靜慮，</s>
    <s id="2:4">從身毛孔放大光明，無量百千種種諸色，</s>
    <s id="2:5">諸佛剎土悉現光中，十方恒河沙校量譬喻所不能及。</s>
  </p>
  <p id="3">
    <s id="3:1">五濁惡世</s>
    <s id="3:2">為光所照，</s>
    <s id="3:3">是諸眾生，</s>
    <s id="3:4">作十惡業、</s>
    <s id="3:5">五無間罪、</s>
    <s id="3:6">誹謗三寶、</s>
    <s id="3:7">不孝尊親、</s>
    <s id="3:8">輕慢師長婆羅門眾，</s>
    <s id="3:9">應墮地獄、餓鬼、傍生，</s>
    <s id="3:10">彼各蒙光至所住處，</s>
    <s id="3:11">是諸有情見斯光已，</s>
    <s id="3:12">因光力故，皆得安樂，</s>
    <s id="3:13">端正姝妙，色相具足，</s>
    <s id="3:14">福智莊嚴，</s>
    <s id="3:15">得見諸佛。</s>
  </p>
  <p id="4">
    <s id="4:1">是時帝釋一切天眾，</s>
    <s id="4:2">及恒河女神并諸大眾，</s>
    <s id="4:3">蒙光希有，</s>
    <s id="4:4">皆至佛所，</s>
    <s id="4:5">右遶三匝，</s>
    <s id="4:6">退坐一面。</s>
  </p>
  <p id="5">
    <s id="5:1">爾時，天帝釋承佛威力，</s>
    <s id="5:2">即從座起，</s>
    <s id="5:3">偏袒右肩，</s>
    <s id="5:4">右膝著地，</s>
    <s id="5:5">合掌向佛。</s>
  </p>
  <p id="6">
    <s id="6:1">而白佛言：</s>
    <s id="6:2">「世尊！云何善男子、善女人</s>
    <s id="6:3">願求阿耨多羅三藐三菩提，</s>
    <s id="6:4">修行大乘，</s>
    <s id="6:5">攝受一切邪倒有情，</s>
    <s id="6:6">曾所造作業障罪者，</s>
    <s id="6:7">云何懺悔，</s>
    <s id="6:8">當得除滅？ 」</s>
    <s id="6:9">佛告天帝釋：{}</s>
    <s id="6:10">{「善哉！善哉！}</s>
    <s id="6:11">善男子！汝今修行，欲為無量無邊眾生，</s>
    <s id="6:12">令得清淨解脫安樂，</s>
    <s id="6:13">哀愍世間，</s>
    <s id="6:14">福利一切。</s>
  </p>
  <p id="7">
    <s id="7:1">若有眾生由業障故，</s>
    <s id="7:2">造諸罪者，應當策勵，</s>
    <s id="7:3">晝夜六時，</s>
    <s id="7:4">偏袒右肩，</s>
    <s id="7:5">右膝著地，</s>
    <s id="7:6">合掌恭敬，</s>
    <s id="7:7">一心專念，</s>
    <s id="7:8">口自說言：</s>
    <s id="7:9">『歸命頂禮現在十方一切諸佛，</s>
    <s id="7:10">已得阿耨多羅三藐三菩提者，</s>
    <s id="7:11">轉妙法輪，</s>
    <s id="7:12">持照法輪，</s>
    <s id="7:13">雨大法雨，</s>
    <s id="7:14">擊大法鼓，</s>
    <s id="7:15">吹大法螺，</s>
    <s id="7:16">建大法幢，</s>
    <s id="7:17">秉大法炬。</s>
  </p>
  <p id="8">
    <s id="8:1">為欲利益安樂諸眾生故，</s>
    <s id="8:2">常行法施，</s>
    <s id="8:3">誘進群迷，</s>
    <s id="8:4">令得大果，</s>
    <s id="8:5">證常樂故。</s>
  </p>
  <p id="9">
    <s id="9:1">如是等諸佛世尊，{}</s>
    <s id="9:2">{以身、語、意稽首歸誠，至心禮敬。}</s>
  </p>
  <p id="10">
    <s id="10:1">彼諸世尊以真實慧，</s>
    <s id="10:2">以真實眼，真實證明，真實平等，</s>
    <s id="10:3">悉知悉見一切眾生善惡之業。</s>
  </p>
  <p id="11">
    <s id="11:1">我從無始生死以來，</s>
    <s id="11:2">隨惡流轉，</s>
    <s id="11:3">共諸眾生造業障罪，</s>
    <s id="11:4">為貪、瞋、癡之所纏縛。</s>
  </p>
  <p id="12">
    <s id="12:1">未識佛時，</s>
    <s id="12:2">未識法時，</s>
    <s id="12:3">未識僧時，</s>
    <s id="12:4">未識善惡，</s>
    <s id="12:5">由身、語、意造無間罪，</s>
    <s id="12:6">惡心出佛身血，</s>
    <s id="12:7">誹謗正法，</s>
    <s id="12:8">破和合僧，</s>
    <s id="12:9">殺阿羅漢，</s>
    <s id="12:10">殺害父母。</s>
  </p>
  <p id="13">
    <s id="13:1">身三、語四、意三種行，造十惡業，</s>
    <s id="13:2">自作、</s>
    <s id="13:3">教他、</s>
    <s id="13:4">見作隨喜。</s>
  </p>
  <p id="14">
    <s id="14:1">於諸善人，</s>
    <s id="14:2">橫生毀謗，</s>
    <s id="14:3">斗秤欺誑，</s>
    <s id="14:4">以偽為真，</s>
    <s id="14:5">不淨飲食施與一切，</s>
    <s id="14:6">於六道中所有父母更相惱害。</s>
  </p>
  <p id="15">
    <s id="15:1">或盜窣堵波物、</s>
    <s id="15:2">四方僧物、</s>
    <s id="15:3">現前僧物自在而用，</s>
    <s id="15:4">世尊法律不樂奉行，</s>
    <s id="15:5">師長教示不相隨順。</s>
  </p>
  <p id="16">
    <s id="16:1">見行聲聞、獨覺、大乘行者，</s>
    <s id="16:2">喜生罵辱，</s>
    <s id="16:3">令諸行人心生悔惱。</s>
  </p>
  <p id="17">
    <s id="17:1">見有勝己，</s>
    <s id="17:2">便懷嫉妬，</s>
    <s id="17:3">法施、</s>
    <s id="17:4">財施常生慳惜，</s>
    <s id="17:5">無明所覆，</s>
    <s id="17:6">邪見惑心，</s>
    <s id="17:7">不修善因，</s>
    <s id="17:8">令惡增長，</s>
    <s id="17:9">於諸佛所而起誹謗，</s>
    <s id="17:10">法說非法，</s>
    <s id="17:11">非法說法。</s>
  </p>
  <p id="18">
    <s id="18:1">如是眾罪，</s>
    <s id="18:2">佛以真實慧，</s>
    <s id="18:3">真實眼，</s>
    <s id="18:4">真實證明，</s>
    <s id="18:5">真實平等，</s>
    <s id="18:6">悉知悉見。</s>
  </p>
  <p id="19">
    <s id="19:1">我今歸命，</s>
    <s id="19:2">對諸佛前，</s>
    <s id="19:3">皆悉發露，</s>
    <s id="19:4">不敢覆藏，</s>
    <s id="19:5">未作之罪更不復作，</s>
    <s id="19:6">已作之罪今皆懺悔。</s>
  </p>
  <p id="20">
    <s id="20:1">所作業障，應墮惡道、地獄、傍生、餓鬼之中、阿蘇羅眾及八難處，</s>
    <s id="20:2">願我此生所有業障皆得消滅，</s>
    <s id="20:3">所有惡報未來不受。</s>
  </p>
  <p id="21">
    <s id="21:1">亦如過去諸大菩薩修菩提行，</s>
    <s id="21:2">所有業障悉已懺悔，</s>
    <s id="21:3">我之業障今亦懺悔，</s>
    <s id="21:4">皆悉發露，</s>
    <s id="21:5">不敢覆藏，</s>
    <s id="21:6">已作之罪願得除滅，</s>
    <s id="21:7">未來之惡更不敢造。</s>
  </p>
  <p id="22">
    <s id="22:1">亦如未來諸大菩薩修菩提行，</s>
    <s id="22:2">所有業障悉皆懺悔，</s>
    <s id="22:3">我之業障今亦懺悔，</s>
    <s id="22:4">皆悉發露，</s>
    <s id="22:5">不敢覆藏，</s>
    <s id="22:6">已作之罪願得除滅，</s>
    <s id="22:7">未來之惡更不敢造。</s>
  </p>
  <p id="23">
    <s id="23:1">亦如現在十方世界諸大菩薩修菩提行，</s>
    <s id="23:2">所有業障悉已懺悔，</s>
    <s id="23:3">我之業障今亦懺悔，</s>
    <s id="23:4">皆悉發露，</s>
    <s id="23:5">不敢覆藏，</s>
    <s id="23:6">已作之罪願得除滅，</s>
    <s id="23:7">未來之惡更不敢造。 』</s>
    <s id="23:8">「善男子！以是因緣，</s>
    <s id="23:9">若有造罪，</s>
    <s id="23:10">一剎那中，</s>
    <s id="23:11">不得覆藏，</s>
    <s id="23:12">何況一日一夜，</s>
    <s id="23:13">乃至多時。</s>
  </p>
  <p id="24">
    <s id="24:1">若有犯罪</s>
    <s id="24:2">欲求清淨，</s>
    <s id="24:3">心懷愧恥，</s>
    <s id="24:4">信於未來必有惡報，</s>
    <s id="24:5">生大恐怖，</s>
    <s id="24:6">應如是懺。</s>
  </p>
  <p id="25">
    <s id="25:1">如人被火燒頭燒衣，</s>
    <s id="25:2">救令速滅，</s>
    <s id="25:3">火若未滅，</s>
    <s id="25:4">心不得安；</s>
    <s id="25:5">若人犯罪</s>
    <s id="25:6">亦復如是，</s>
    <s id="25:7">即應懺悔，</s>
    <s id="25:8">令速除滅。</s>
  </p>
  <p id="26">
    <s id="26:1">若有願生富樂之家，</s>
    <s id="26:2">多饒財寶，</s>
    <s id="26:3">復欲發意修習大乘，</s>
    <s id="26:4">亦應懺悔，</s>
    <s id="26:5">滅除業障。</s>
  </p>
  <p id="27">
    <s id="27:1">欲生豪貴婆羅門種、剎帝利家，</s>
    <s id="27:2">及轉輪王七寶具足，</s>
    <s id="27:3">亦應懺悔，</s>
    <s id="27:4">滅除業障。</s>
  </p>
  <p id="28">
    <s id="28:1">「善男子！若有欲生四天王眾天、</s>
    <s id="28:2">三十三天、</s>
    <s id="28:3">夜摩天、</s>
    <s id="28:4">覩史多天、</s>
    <s id="28:5">樂變化天、</s>
    <s id="28:6">他化自在天，</s>
    <s id="28:7">亦應懺悔，</s>
    <s id="28:8">滅除業障。</s>
  </p>
  <p id="29">
    <s id="29:1">若欲生梵眾、</s>
    <s id="29:2">梵輔、</s>
    <s id="29:3">大梵天、</s>
    <s id="29:4">少光、</s>
    <s id="29:5">無量光、</s>
    <s id="29:6">極光淨天、</s>
    <s id="29:7">少淨、</s>
    <s id="29:8">無量淨、</s>
    <s id="29:9">遍淨天、</s>
    <s id="29:10">無雲、</s>
    <s id="29:11">福生、</s>
    <s id="29:12">廣果天、{}</s>
    <s id="29:13">{無煩、}</s>
    <s id="29:14">無熱、</s>
    <s id="29:15">善現、</s>
    <s id="29:16">善見、</s>
    <s id="29:17">色究竟天，</s>
    <s id="29:18">亦應懺悔，</s>
    <s id="29:19">滅除業障。</s>
  </p>
  <p id="30">
    <s id="30:1">若欲求預流果、一來果、不還果、阿羅漢果，</s>
    <s id="30:2">亦應懺悔，</s>
    <s id="30:3">滅除業障。</s>
  </p>
  <p id="31">
    <s id="31:1">若欲願求三明六通、</s>
    <s id="31:2">聲聞、獨覺自在菩提，</s>
    <s id="31:3">至究竟地，</s>
    <s id="31:4">求一切智智、</s>
    <s id="31:5">淨智、不思議智、不動智、</s>
    <s id="31:6">三藐三菩提正遍智者，</s>
    <s id="31:7">亦應懺悔，</s>
    <s id="31:8">滅除業障。</s>
  </p>
  <p id="32">
    <s id="32:1">何以故？</s>
  </p>
  <p id="33">
    <s id="33:1">善男子！一切諸法從因緣生，</s>
    <s id="33:2">如來所說，異相生，異相滅，因緣異故。</s>
  </p>
  <p id="34">
    <s id="34:1">如是過去諸法皆已滅盡，</s>
    <s id="34:2">所有業障無復遺餘，</s>
    <s id="34:3">是諸行法未得現生</s>
    <s id="34:4">而今得生，</s>
    <s id="34:5">未來業障更不復起。</s>
  </p>
  <p id="35">
    <s id="35:1">何以故？</s>
  </p>
  <p id="36">
    <s id="36:1">善男子！一切法空，</s>
    <s id="36:2">如來所說無有我、人、眾生、壽者，亦無生滅，亦無行法。</s>
  </p>
  <p id="37">
    <s id="37:1">善男子！一切諸法皆依於本，</s>
    <s id="37:2">亦不可說。</s>
  </p>
  <p id="38">
    <s id="38:1">何以故？</s>
  </p>
  <p id="39">
    <s id="39:1">過一切相故。</s>
  </p>
  <p id="40">
    <s id="40:1">若有善男子、善女人，</s>
    <s id="40:2">如是入於微妙真理，</s>
    <s id="40:3">生信敬心，</s>
    <s id="40:4">是名無眾生</s>
    <s id="40:5">而有於本，</s>
    <s id="40:6">以是義故，說於懺悔，滅除業障。</s>
  </p>
  <p id="41">
    <s id="41:1">「善男子！若人成就四法，</s>
    <s id="41:2">能除業障，</s>
    <s id="41:3">永得清淨。</s>
  </p>
  <p id="42">
    <s id="42:1">云何為四？</s>
  </p>
  <p id="43">
    <s id="43:1">一者、不起邪心，</s>
    <s id="43:2">正念成就，</s>
    <s id="43:3">二者、於甚深理不生誹謗，</s>
    <s id="43:4">三者、於初行菩薩起一切智心，</s>
    <s id="43:5">四者、於諸眾生起慈無量，</s>
    <s id="43:6">是謂為四。 」</s>
    <s id="43:7">爾時世尊而說頌言：</s>
    <s id="43:8">「專心護三業，</s>
    <s id="43:9">不誹謗深法；</s>
    <s id="43:10">作一切智想，</s>
    <s id="43:11">慈心淨業障。</s>
  </p>
  <p id="44">
    <s id="44:1">「善男子！有四業障難可滅除。</s>
  </p>
  <p id="45">
    <s id="45:1">云何為四？</s>
  </p>
  <p id="46">
    <s id="46:1">一者、於菩薩律儀犯極重惡，</s>
    <s id="46:2">二者、於大乘經心生誹謗，</s>
    <s id="46:3">三者、於自善根不能增長，</s>
    <s id="46:4">四者、貪著三有，</s>
    <s id="46:5">無出離心。</s>
  </p>
  <p id="47">
    <s id="47:1">復有四種對治業障。</s>
  </p>
  <p id="48">
    <s id="48:1">云何為四？</s>
  </p>
  <p id="49">
    <s id="49:1">一者、於十方世界一切如來，</s>
    <s id="49:2">至心親近，</s>
    <s id="49:3">說一切罪；</s>
    <s id="49:4">二者、為一切眾生</s>
    <s id="49:5">勸請諸佛說深妙法；</s>
    <s id="49:6">三者、隨喜一切眾生所有功德；</s>
    <s id="49:7">四者、所有一切功德善根，</s>
    <s id="49:8">悉皆迴向阿耨多羅三藐三菩提。 」</s>
    <s id="49:9">爾時，天帝釋白佛言：</s>
    <s id="49:10">「世尊！世間所有男子女人，</s>
    <s id="49:11">於大乘行有能行者，</s>
    <s id="49:12">有不行者，</s>
    <s id="49:13">云何能得隨喜一切眾生功德善根？ 」</s>
    <s id="49:14">佛言：</s>
    <s id="49:15">「善男子！若有眾生雖於大乘未能修習，</s>
    <s id="49:16">然於晝夜六時，</s>
    <s id="49:17">偏袒右肩，</s>
    <s id="49:18">右膝著地，</s>
    <s id="49:19">合掌恭敬，</s>
    <s id="49:20">一心專念，</s>
    <s id="49:21">作隨喜時，</s>
    <s id="49:22">得福無量。</s>
  </p>
  <p id="50">
    <s id="50:1">應作是言：</s>
    <s id="50:2">『十方世界一切眾生，</s>
    <s id="50:3">現在修行施、戒、心、慧，</s>
    <s id="50:4">我今皆悉深生隨喜。 』</s>
    <s id="50:5">由作如是隨喜福故，</s>
    <s id="50:6">必當獲得尊重殊勝無上無等最妙之果。</s>
  </p>
  <p id="51">
    <s id="51:1">如是過去、未來一切眾生，</s>
    <s id="51:2">所有善根皆悉隨喜。</s>
  </p>
  <p id="52">
    <s id="52:1">又於現在初行菩薩發菩提心所有功德，</s>
    <s id="52:2">過百大劫行菩薩行，</s>
    <s id="52:3">有大功德獲無生忍，</s>
    <s id="52:4">至不退轉、一生補處，</s>
    <s id="52:5">如是一切功德之蘊，</s>
    <s id="52:6">皆悉至心隨喜讚歎。</s>
  </p>
  <p id="53">
    <s id="53:1">過去、未來一切菩薩，</s>
    <s id="53:2">所有功德隨喜讚歎亦復如是。</s>
  </p>
  <p id="54">
    <s id="54:1">復於現在十方世界一切諸佛、應、正遍知證妙菩提，</s>
    <s id="54:2">為度無邊諸眾生故，</s>
    <s id="54:3">轉無上法輪，</s>
    <s id="54:4">行無礙法施，</s>
    <s id="54:5">擊法鼓，吹法螺，建法幢，雨法雨，</s>
    <s id="54:6">哀愍勸化一切眾生，</s>
    <s id="54:7">咸令信受，</s>
    <s id="54:8">皆蒙法施，</s>
    <s id="54:9">悉得充足無盡安樂。</s>
  </p>
  <p id="55">
    <s id="55:1">又復所有菩薩、聲聞、獨覺功德積集善根，</s>
    <s id="55:2">若有眾生未具如是諸功德者，</s>
    <s id="55:3">悉令具足，</s>
    <s id="55:4">我皆隨喜。</s>
  </p>
  <p id="56">
    <s id="56:1">如是過去、未來諸佛、菩薩、聲聞、獨覺所有功德，</s>
    <s id="56:2">亦皆至心隨喜讚歎。</s>
  </p>
  <p id="57">
    <s id="57:1">善男子！如是隨喜，</s>
    <s id="57:2">當得無量功德之聚，</s>
    <s id="57:3">如恒河沙三千大千世界所有眾生，</s>
    <s id="57:4">皆斷煩惱，</s>
    <s id="57:5">成阿羅漢。</s>
  </p>
  <p id="58">
    <s id="58:1">若有善男子、善女人盡其形壽，</s>
    <s id="58:2">常以上妙衣服、飲食、臥具、醫藥而為供養，</s>
    <s id="58:3">如是功德，</s>
    <s id="58:4">不及如前隨喜功德千分之一。</s>
  </p>
  <p id="59">
    <s id="59:1">何以故？</s>
  </p>
  <p id="60">
    <s id="60:1">供養功德有數有量，</s>
    <s id="60:2">不攝一切諸功德故，</s>
    <s id="60:3">隨喜功德無量無數，</s>
    <s id="60:4">能攝三世一切功德。</s>
  </p>
  <p id="61">
    <s id="61:1">是故若人欲求增長勝善根者，</s>
    <s id="61:2">應修如是隨喜功德。</s>
  </p>
  <p id="62">
    <s id="62:1">若有女人，</s>
    <s id="62:2">願轉女身為男子者，</s>
    <s id="62:3">亦應修習隨喜功德，</s>
    <s id="62:4">必得隨心現成男子。 」</s>
    <s id="62:5">爾時，天帝釋白佛言：</s>
    <s id="62:6">「世尊！已知隨喜功德，{}</s>
    <s id="62:7">{勸請功德惟願為說，}</s>
    <s id="62:8">欲令未來一切菩薩當轉法輪，</s>
    <s id="62:9">現在菩薩正修行故。 」</s>
    <s id="62:10">佛告帝釋：</s>
    <s id="62:11">「若有善男子、善女人願求阿耨多羅三藐三菩提者，</s>
    <s id="62:12">應當修行聲聞、獨覺、大乘之道。</s>
  </p>
  <p id="63">
    <s id="63:1">是人當於晝夜六時，</s>
    <s id="63:2">如前威儀，一心專念，</s>
    <s id="63:3">作如是言：『我今歸依十方一切諸佛世尊，</s>
    <s id="63:4">已得阿耨多羅三藐三菩提，</s>
    <s id="63:5">未轉無上法輪，</s>
    <s id="63:6">欲捨報身入涅槃者，</s>
    <s id="63:7">我皆至誠頂禮</s>
    <s id="63:8">勸請轉大法輪，</s>
    <s id="63:9">雨大法雨，</s>
    <s id="63:10">然大法燈，</s>
    <s id="63:11">照明理趣，</s>
    <s id="63:12">施無礙法，</s>
    <s id="63:13">莫般涅槃，</s>
    <s id="63:14">久住於世，{}{}</s>
    <s id="63:15">{度脫安樂一切眾生，}</s>
    <s id="63:16">{如前所說乃至無盡安樂。}</s>
  </p>
  <p id="64">
    <s id="64:1">我今以此勸請功德，</s>
    <s id="64:2">迴向阿耨多羅三藐三菩提，</s>
    <s id="64:3">如過去、未來、現在諸大菩薩勸請功德迴向菩提，</s>
    <s id="64:4">我亦如是勸請功德迴向無上正等菩提。 』</s>
    <s id="64:5">善男子！假使有人以三千大千世界滿中七寶供養如來，</s>
    <s id="64:6">若復有人勸請如來轉大法輪所得功德，</s>
    <s id="64:7">其福勝彼。</s>
  </p>
  <p id="65">
    <s id="65:1">何以故？</s>
  </p>
  <p id="66">
    <s id="66:1">彼是財施，此是法施。</s>
  </p>
  <p id="67">
    <s id="67:1">善男子！且置三千大千世界七寶</s>
    <s id="67:2">布施，</s>
    <s id="67:3">若人以滿恒河沙數大千世界七寶，</s>
    <s id="67:4">供養一切諸佛，</s>
    <s id="67:5">勸請功德亦勝於彼，</s>
    <s id="67:6">由其法施有五勝利。</s>
  </p>
  <p id="68">
    <s id="68:1">云何為五？</s>
  </p>
  <p id="69">
    <s id="69:1">一者、法施兼利自他，</s>
    <s id="69:2">財施不爾；</s>
    <s id="69:3">二者、法施能令眾生出於三界，</s>
    <s id="69:4">財施之福不出欲界；</s>
    <s id="69:5">三者、法施能淨法身，</s>
    <s id="69:6">財施但唯增長於色；</s>
    <s id="69:7">四者、法施無窮，</s>
    <s id="69:8">財施有盡；</s>
    <s id="69:9">五者、法施能斷無明，</s>
    <s id="69:10">財施唯伏貪愛。</s>
  </p>
  <p id="70">
    <s id="70:1">是故，善男子！勸請功德無量無邊，</s>
    <s id="70:2">難可譬喻。</s>
  </p>
  <p id="71">
    <s id="71:1">如我昔行菩薩道時，</s>
    <s id="71:2">勸請諸佛轉大法輪，</s>
    <s id="71:3">由彼善根，</s>
    <s id="71:4">是故今日一切帝釋、諸梵王等，</s>
    <s id="71:5">勸請於我轉大法輪。</s>
  </p>
  <p id="72">
    <s id="72:1">善男子！請轉法輪，</s>
    <s id="72:2">為欲度脫安樂諸眾生故。</s>
  </p>
  <p id="73">
    <s id="73:1">我於往昔為菩提行，</s>
    <s id="73:2">勸請如來久住於世，</s>
    <s id="73:3">莫般涅槃；</s>
    <s id="73:4">依此善根，</s>
    <s id="73:5">我得十力、</s>
    <s id="73:6">四無所畏、</s>
    <s id="73:7">四無礙辯、</s>
    <s id="73:8">大慈大悲，</s>
    <s id="73:9">證得無數不共之法，</s>
    <s id="73:10">我當入於無餘涅槃，</s>
    <s id="73:11">我之正法久住於世。</s>
  </p>
  <p id="74">
    <s id="74:1">我法身者清淨無比，</s>
    <s id="74:2">種種妙相，無量智慧，無量自在，</s>
    <s id="74:3">無量功德，難可思議，</s>
    <s id="74:4">一切眾生皆蒙利益，</s>
    <s id="74:5">百千萬劫說不能盡。</s>
  </p>
  <p id="75">
    <s id="75:1">法身攝藏一切諸法，</s>
    <s id="75:2">一切諸法不攝法身。</s>
  </p>
  <p id="76">
    <s id="76:1">法身常住，</s>
    <s id="76:2">不墮常見，</s>
    <s id="76:3">雖復斷滅，</s>
    <s id="76:4">亦非斷見。</s>
  </p>
  <p id="77">
    <s id="77:1">能破眾生種種異見，</s>
    <s id="77:2">能生眾生種種真見，</s>
    <s id="77:3">能解一切眾生之縛，</s>
    <s id="77:4">無縛可解，</s>
    <s id="77:5">能植眾生諸善根本，</s>
    <s id="77:6">未成熟者令成熟，</s>
    <s id="77:7">已成熟者令解脫。</s>
  </p>
  <p id="78">
    <s id="78:1">無作無動，</s>
    <s id="78:2">遠離闠閙，</s>
    <s id="78:3">寂靜無為，</s>
    <s id="78:4">自在安樂，</s>
    <s id="78:5">過於三世，</s>
    <s id="78:6">能現三世；</s>
    <s id="78:7">出於聲聞、獨覺之境，</s>
    <s id="78:8">諸大菩薩之所修行，</s>
    <s id="78:9">一切如來體無有異，</s>
    <s id="78:10">此等皆由勸請功德善根力故，</s>
    <s id="78:11">如是法身我今已得。</s>
  </p>
  <p id="79">
    <s id="79:1">是故若有欲得阿耨多羅三藐三菩提者，</s>
    <s id="79:2">於諸經中一句一頌為人解說，</s>
    <s id="79:3">功德善根尚無限量， {}</s>
    <s id="79:4">{何況勸請}</s>
    <s id="79:5">如來轉大法輪，</s>
    <s id="79:6">久住於世，</s>
    <s id="79:7">莫般涅槃。 」</s>
    <s id="79:8">時天帝釋，復白佛言：</s>
    <s id="79:9">「世尊！若善男子、善女人為求阿耨多羅三藐三菩提故，</s>
    <s id="79:10">修三乘道所有善根，</s>
    <s id="79:11">云何迴向一切智智？ 」</s>
    <s id="79:12">佛告天帝：</s>
    <s id="79:13">「善男子！若有眾生欲求菩提，</s>
    <s id="79:14">修三乘道，</s>
    <s id="79:15">所有善根願迴向者，</s>
    <s id="79:16">當於晝夜六時，</s>
    <s id="79:17">慇重至心作如是說：</s>
    <s id="79:18">『我從無始生死以來，</s>
    <s id="79:19">於三寶所，</s>
    <s id="79:20">修行成就所有善根，</s>
    <s id="79:21">乃至施與傍生一摶之食，</s>
    <s id="79:22">或以善言和解諍訟，</s>
    <s id="79:23">或受三歸</s>
    <s id="79:24">及諸學處，</s>
    <s id="79:25">或復懺悔、</s>
    <s id="79:26">勸請、</s>
    <s id="79:27">隨喜所有善根，</s>
    <s id="79:28">我今作意悉皆攝取，{}</s>
    <s id="79:29">{迴施一切眾生，}</s>
    <s id="79:30">無悔悋心。</s>
  </p>
  <p id="80">
    <s id="80:1">是解脫分善根所攝，</s>
    <s id="80:2">如佛世尊之所知見，</s>
    <s id="80:3">不可稱量無礙清淨，</s>
    <s id="80:4">如是所有功德善根，{}</s>
    <s id="80:5">{悉以迴施一切眾生，}</s>
    <s id="80:6">不住相心，</s>
    <s id="80:7">不捨相心。</s>
  </p>
  <p id="81">
    <s id="81:1">我亦如是功德善根，</s>
    <s id="81:2">悉以迴施一切眾生，</s>
    <s id="81:3">願皆獲得如意之手，</s>
    <s id="81:4">撝空出寶，</s>
    <s id="81:5">滿眾生願，</s>
    <s id="81:6">富樂無盡，</s>
    <s id="81:7">智慧無窮，</s>
    <s id="81:8">妙法辯才，悉皆無滯，</s>
    <s id="81:9">共諸眾生同證阿耨多羅三藐三菩提，</s>
    <s id="81:10">得一切智。</s>
  </p>
  <p id="82">
    <s id="82:1">因此善根更復出生無量善法，</s>
    <s id="82:2">亦皆迴向無上菩提。</s>
  </p>
  <p id="83">
    <s id="83:1">又如過去諸大菩薩，</s>
    <s id="83:2">修行之時功德善根，</s>
    <s id="83:3">悉皆迴向一切種智，</s>
    <s id="83:4">現在、未來亦復如是。</s>
  </p>
  <p id="84">
    <s id="84:1">然我所有功德善根，</s>
    <s id="84:2">亦皆迴向阿耨多羅三藐三菩提，{}</s>
    <s id="84:3">{是諸善根，願共一切眾生俱成正覺。}</s>
  </p>
  <p id="85">
    <s id="85:1">如餘諸佛，坐於道場菩提樹下，</s>
    <s id="85:2">不可思議無礙清淨，</s>
    <s id="85:3">住於無盡法藏陀羅尼首楞嚴定，</s>
    <s id="85:4">破魔波旬無量兵眾，</s>
    <s id="85:5">應見覺知，應可通達，</s>
    <s id="85:6">如是一切，一剎那中悉皆照了，</s>
    <s id="85:7">於後夜中獲甘露法，</s>
    <s id="85:8">證甘露義，</s>
    <s id="85:9">我及眾生願</s>
    <s id="85:10">皆同證如是妙覺。</s>
  </p>
  <p id="86">
    <s id="86:1">猶如無量壽佛、</s>
    <s id="86:2">勝光佛、</s>
    <s id="86:3">妙光佛、</s>
    <s id="86:4">阿閦佛、</s>
    <s id="86:5">功德善光佛、</s>
    <s id="86:6">師子光明佛、</s>
    <s id="86:7">百光明佛、</s>
    <s id="86:8">網光明佛、</s>
    <s id="86:9">寶相佛、</s>
    <s id="86:10">寶焰佛、</s>
    <s id="86:11">焰明佛、</s>
    <s id="86:12">焰盛光明佛、</s>
    <s id="86:13">吉祥上王佛、</s>
    <s id="86:14">微妙聲佛、</s>
    <s id="86:15">妙莊嚴佛、</s>
    <s id="86:16">法幢佛、</s>
    <s id="86:17">上勝身佛、</s>
    <s id="86:18">可愛色身佛、</s>
    <s id="86:19">光明遍照佛、</s>
    <s id="86:20">梵淨王佛、</s>
    <s id="86:21">上性佛，</s>
    <s id="86:22">如是等如來、應、正遍知，</s>
    <s id="86:23">過去、未來及以現在示現應化、</s>
    <s id="86:24">得阿耨多羅三藐三菩提，</s>
    <s id="86:25">轉無上法輪為度眾生，</s>
    <s id="86:26">我亦如是。 』廣說如上。</s>
  </p>
  <p id="87">
    <s id="87:1">「善男子！若有淨信男子、女人，</s>
    <s id="87:2">於此《金光明最勝王經．滅業障品》，</s>
    <s id="87:3">受持讀誦，</s>
    <s id="87:4">憶念不忘，</s>
    <s id="87:5">為他廣說，</s>
    <s id="87:6">得無量無邊大功德聚。</s>
  </p>
  <p id="88">
    <s id="88:1">譬如三千大千世界所有眾生，</s>
    <s id="88:2">一時皆得成就人身，</s>
    <s id="88:3">得人身已，</s>
    <s id="88:4">成獨覺道。</s>
  </p>
  <p id="89">
    <s id="89:1">若有善男子、善女人，盡其形壽恭敬尊重，</s>
    <s id="89:2">四事供養一一獨覺，</s>
    <s id="89:3">各施七寶如須彌山，</s>
    <s id="89:4">此諸獨覺入涅槃後，</s>
    <s id="89:5">皆以珍寶起塔供養，</s>
    <s id="89:6">其塔高廣十二瑜繕那，</s>
    <s id="89:7">以諸花香寶幢幡蓋常為供養。</s>
  </p>
  <p id="90">
    <s id="90:1">善男子！於意云何？</s>
  </p>
  <p id="91">
    <s id="91:1">是人所獲功德寧為多不？」</s>
    <s id="91:2">天帝釋言：「甚多。 世尊！」</s>
    <s id="91:3">「善男子！若復有人於此《金光明》微妙經典，</s>
    <s id="91:4">眾經之王〈滅業障品〉，</s>
    <s id="91:5">受持讀誦，</s>
    <s id="91:6">憶念不忘，</s>
    <s id="91:7">為他廣說，</s>
    <s id="91:8">所獲功德於前所說供養功德，</s>
    <s id="91:9">百分不及一，</s>
    <s id="91:10">百千萬億分，</s>
    <s id="91:11">乃至校量譬喻所不能及。</s>
  </p>
  <p id="92">
    <s id="92:1">何以故？</s>
  </p>
  <p id="93">
    <s id="93:1">是善男子、善女人住正行中，</s>
    <s id="93:2">勸請十方一切諸佛轉無上法輪，</s>
    <s id="93:3">皆為諸佛歡喜讚歎。</s>
  </p>
  <p id="94">
    <s id="94:1">善男子！如我所說，</s>
    <s id="94:2">一切施中，</s>
    <s id="94:3">法施為勝。</s>
  </p>
  <p id="95">
    <s id="95:1">是故，善男子！於三寶所，設諸供養，</s>
    <s id="95:2">不可為比。</s>
  </p>
  <p id="96">
    <s id="96:1">勸受三歸，</s>
    <s id="96:2">持一切戒，</s>
    <s id="96:3">無有毀犯，</s>
    <s id="96:4">三業不空，</s>
    <s id="96:5">不可為比。</s>
  </p>
  <p id="97">
    <s id="97:1">一切世界一切眾生，</s>
    <s id="97:2">隨力隨能，隨所願樂，</s>
    <s id="97:3">於三乘中勸發菩提心，</s>
    <s id="97:4">不可為比。</s>
  </p>
  <p id="98">
    <s id="98:1">於三世中一切世界，</s>
    <s id="98:2">所有眾生皆得無礙，</s>
    <s id="98:3">速令成就無量功德，</s>
    <s id="98:4">不可為比。</s>
  </p>
  <p id="99">
    <s id="99:1">三世剎土一切眾生，</s>
    <s id="99:2">令無障礙，</s>
    <s id="99:3">得三菩提，</s>
    <s id="99:4">不可為比。</s>
  </p>
  <p id="100">
    <s id="100:1">三世剎土一切眾生，</s>
    <s id="100:2">勸令速出四惡道苦，</s>
    <s id="100:3">不可為比。</s>
  </p>
  <p id="101">
    <s id="101:1">三世剎土一切眾生，</s>
    <s id="101:2">勸令除滅極重惡業，</s>
    <s id="101:3">不可為比。</s>
  </p>
  <p id="102">
    <s id="102:1">一切苦惱勸令解脫，</s>
    <s id="102:2">不可為比。</s>
  </p>
  <p id="103">
    <s id="103:1">一切怖畏苦惱逼切，</s>
    <s id="103:2">皆令得脫，</s>
    <s id="103:3">不可為比。</s>
  </p>
  <p id="104">
    <s id="104:1">三世佛前，</s>
    <s id="104:2">一切眾生所有功德，</s>
    <s id="104:3">勸令隨喜，</s>
    <s id="104:4">發菩提願，</s>
    <s id="104:5">不可為比。</s>
  </p>
  <p id="105">
    <s id="105:1">勸除惡行罵辱之業，</s>
    <s id="105:2">一切功德皆願成就，</s>
    <s id="105:3">所在生中，勸請供養尊重讚歎一切三寶，</s>
    <s id="105:4">勸請眾生淨修福行，</s>
    <s id="105:5">成滿菩提，</s>
    <s id="105:6">不可為比。</s>
  </p>
  <p id="106">
    <s id="106:1">是故當知，勸請一切世界三世三寶，</s>
    <s id="106:2">勸請滿足六波羅蜜，</s>
    <s id="106:3">勸請轉於無上法輪，</s>
    <s id="106:4">勸請住世經無量劫，</s>
    <s id="106:5">演說無量甚深妙法，</s>
    <s id="106:6">功德甚深，</s>
    <s id="106:7">無能比者。」</s>
    <s id="106:8">爾時，天帝釋及恒河女神、無量梵王、四大天眾從座而起，</s>
    <s id="106:9">偏袒右肩，右膝著地，</s>
    <s id="106:10">合掌頂禮。</s>
  </p>
  <p id="107">
    <s id="107:1">白佛言：</s>
    <s id="107:2">「世尊！我等皆得聞是《金光明最勝王經》，</s>
    <s id="107:3">今悉受持讀誦通利，</s>
    <s id="107:4">為他廣說，</s>
    <s id="107:5">依此法住。</s>
  </p>
  <p id="108">
    <s id="108:1">何以故？</s>
  </p>
  <p id="109">
    <s id="109:1">世尊！我等欲求阿耨多羅三藐三菩提，</s>
    <s id="109:2">隨順此義種種勝相，</s>
    <s id="109:3">如法行故。 」</s>
    <s id="109:4">爾時梵王及天帝釋等，於說法處</s>
    <s id="109:5">皆以種種曼陀羅花而散佛上，</s>
    <s id="109:6">三千大千世界地皆大動，</s>
    <s id="109:7">一切天鼓及諸音樂不鼓自鳴，</s>
    <s id="109:8">放金色光，遍滿世界，</s>
    <s id="109:9">出妙音聲。</s>
  </p>
  <p id="110">
    <s id="110:1">時天帝釋白佛言：</s>
    <s id="110:2">「世尊！此等皆是《金光明經》威神之力，</s>
    <s id="110:3">慈悲普救種種利益，</s>
    <s id="110:4">種種增長菩薩善根，</s>
    <s id="110:5">滅諸業障。」</s>
    <s id="110:6">佛言：</s>
    <s id="110:7">「如是！如是！</s>
    <s id="110:8">如汝所說。</s>
  </p>
  <p id="111">
    <s id="111:1">何以故？</s>
  </p>
  <p id="112">
    <s id="112:1">善男子！我念</s>
    <s id="112:2">往昔過無量百千阿僧祇劫，</s>
    <s id="112:3">有佛名寶王大光照如來、應、正遍知，</s>
    <s id="112:4">出現於世，</s>
    <s id="112:5">住世六百八十億劫。</s>
  </p>
  <p id="113">
    <s id="113:1">爾時寶王大光照如來，為欲度脫人天、</s>
    <s id="113:2">釋梵、沙門、婆羅門一切眾生，</s>
    <s id="113:3">令安樂故，當出現時，</s>
    <s id="113:4">初會說法度百千億億萬眾，</s>
    <s id="113:5">皆得阿羅漢果，</s>
    <s id="113:6">諸漏已盡，</s>
    <s id="113:7">三明六通自在無礙。</s>
  </p>
  <p id="114">
    <s id="114:1">於第二會，復度九十千億億萬眾，</s>
    <s id="114:2">皆得阿羅漢果，</s>
    <s id="114:3">諸漏已盡，</s>
    <s id="114:4">三明六通自在無礙。</s>
  </p>
  <p id="115">
    <s id="115:1">於第三會，復度九十八千億億萬眾，</s>
    <s id="115:2">皆得阿羅漢果，</s>
    <s id="115:3">圓滿如上。</s>
  </p>
  <p id="116">
    <s id="116:1">「善男子！我於爾時作女人身，</s>
    <s id="116:2">名福寶光明，</s>
    <s id="116:3">於第三會親近世尊，</s>
    <s id="116:4">受持讀誦是《金光明經》，</s>
    <s id="116:5">為他廣說，</s>
    <s id="116:6">求阿耨多羅三藐三菩提故。</s>
  </p>
  <p id="117">
    <s id="117:1">時彼世尊為我{}</s>
    <s id="117:2">{授記：}</s>
    <s id="117:3">『此福寶光明女，</s>
    <s id="117:4">於未來世當得作佛，</s>
    <s id="117:5">號釋迦牟尼如來、</s>
    <s id="117:6">應供、</s>
    <s id="117:7">正遍知、</s>
    <s id="117:8">明行足、</s>
    <s id="117:9">善逝、</s>
    <s id="117:10">世間解、</s>
    <s id="117:11">無上士、</s>
    <s id="117:12">調御丈夫、</s>
    <s id="117:13">天人師、</s>
    <s id="117:14">佛、</s>
    <s id="117:15">世尊。 』</s>
    <s id="117:16">捨女身後，</s>
    <s id="117:17">從是以來，越四惡道，</s>
    <s id="117:18">生人天中，</s>
    <s id="117:19">受上妙樂，</s>
    <s id="117:20">八十四百千生作轉輪王，</s>
    <s id="117:21">至于今日得成正覺，</s>
    <s id="117:22">名稱普聞，</s>
    <s id="117:23">遍滿世界。 」</s>
    <s id="117:24">時會大眾忽然皆見寶王大光照如來，</s>
    <s id="117:25">轉無上法輪，</s>
    <s id="117:26">說微妙法。</s>
  </p>
  <p id="118">
    <s id="118:1">「善男子！去此索訶世界，</s>
    <s id="118:2">東方過百千恒河沙數佛土，</s>
    <s id="118:3">有世界名寶莊嚴，</s>
    <s id="118:4">其寶王大光照如來，</s>
    <s id="118:5">今現在彼，</s>
    <s id="118:6">未般涅槃，</s>
    <s id="118:7">說微妙法，</s>
    <s id="118:8">廣化群生，</s>
    <s id="118:9">汝等見者，</s>
    <s id="118:10">即是彼佛。</s>
  </p>
  <p id="119">
    <s id="119:1">「善男子！若有善男子、善女人，</s>
    <s id="119:2">聞是寶王大光照如來名號者，</s>
    <s id="119:3">於菩薩地得不退轉，</s>
    <s id="119:4">至大涅槃。</s>
  </p>
  <p id="120">
    <s id="120:1">若有女人聞是佛名者，</s>
    <s id="120:2">臨命終時，</s>
    <s id="120:3">得見彼佛來至其所，</s>
    <s id="120:4">既見佛已，</s>
    <s id="120:5">究竟不復更受女身。</s>
  </p>
  <p id="121">
    <s id="121:1">「善男子！是《金光明》微妙經典種種利益，</s>
    <s id="121:2">種種增長菩薩善根，</s>
    <s id="121:3">滅諸業障。</s>
  </p>
  <p id="122">
    <s id="122:1">善男子！若有苾芻、苾芻尼、鄔波索迦、鄔波斯迦，</s>
    <s id="122:2">隨在何處，</s>
    <s id="122:3">為人講說是《金光明》微妙經典，</s>
    <s id="122:4">於其國土皆獲四種福利善根。</s>
  </p>
  <p id="123">
    <s id="123:1">云何為四？</s>
  </p>
  <p id="124">
    <s id="124:1">一者、國王無病，</s>
    <s id="124:2">離諸災厄；</s>
    <s id="124:3">二者、壽命長遠，無有障礙；</s>
    <s id="124:4">三者、無諸怨敵，</s>
    <s id="124:5">兵眾勇健；</s>
    <s id="124:6">四者、安隱豐樂，</s>
    <s id="124:7">正法流通。</s>
  </p>
  <p id="125">
    <s id="125:1">何以故？</s>
  </p>
  <p id="126">
    <s id="126:1">如是人王，常為釋梵四王、</s>
    <s id="126:2">藥叉之眾共守護故。 」</s>
    <s id="126:3">爾時，世尊告天眾曰：</s>
    <s id="126:4">「善男子！是事實不？ 」</s>
    <s id="126:5">是時無量釋梵四王及藥叉眾，</s>
    <s id="126:6">俱時同聲答世尊言：</s>
    <s id="126:7">「如是！如是！</s>
    <s id="126:8">若有國土講宣讀誦此妙經王，</s>
    <s id="126:9">是諸國主，</s>
    <s id="126:10">我等四王常來擁護，</s>
    <s id="126:11">行住共俱，</s>
    <s id="126:12">其王若有一切災障及諸怨敵，</s>
    <s id="126:13">我等四王皆使消殄，</s>
    <s id="126:14">憂愁疾疫亦令除差，</s>
    <s id="126:15">增益壽命，</s>
    <s id="126:16">感應禎祥，</s>
    <s id="126:17">所願遂心，</s>
    <s id="126:18">恒生歡喜，</s>
    <s id="126:19">我等亦能令其國中所有軍兵悉皆勇健。 」</s>
    <s id="126:20">佛言：</s>
    <s id="126:21">「善哉！善哉！善男子！</s>
    <s id="126:22">如汝所說，</s>
    <s id="126:23">汝當修行。</s>
  </p>
  <p id="127">
    <s id="127:1">何以故？</s>
  </p>
  <p id="128">
    <s id="128:1">是諸國主，</s>
    <s id="128:2">如法行時，</s>
    <s id="128:3">一切人民隨王修習如法行者，</s>
    <s id="128:4">汝等皆蒙色力勝利，</s>
    <s id="128:5">宮殿光明，</s>
    <s id="128:6">眷屬強盛。 」</s>
    <s id="128:7">時釋梵等白佛言：</s>
    <s id="128:8">「如是，世尊！」</s>
    <s id="128:9">佛言：</s>
    <s id="128:10">「若有講讀此妙經典流通之處，</s>
    <s id="128:11">於其國中大臣輔相，</s>
    <s id="128:12">有四種益。</s>
  </p>
  <p id="129">
    <s id="129:1">云何為四？</s>
  </p>
  <p id="130">
    <s id="130:1">一者、更相親穆，</s>
    <s id="130:2">尊重愛念；</s>
    <s id="130:3">二者、常為人王心所愛重，</s>
    <s id="130:4">亦為沙門、婆羅門、大國小國之所遵敬；</s>
    <s id="130:5">三者、輕財重法，</s>
    <s id="130:6">不求世利，</s>
    <s id="130:7">嘉名普暨，</s>
    <s id="130:8">眾所欽仰；</s>
    <s id="130:9">四者、壽命延長，</s>
    <s id="130:10">安隱快樂；</s>
    <s id="130:11">是名四種利益。</s>
  </p>
  <p id="131">
    <s id="131:1">若有國土宣說是經，</s>
    <s id="131:2">沙門、婆羅門得四種勝利。</s>
  </p>
  <p id="132">
    <s id="132:1">云何為四？</s>
  </p>
  <p id="133">
    <s id="133:1">一者、衣服、飲食、臥具、</s>
    <s id="133:2">醫藥無所乏少；</s>
    <s id="133:3">二者、皆得安心，</s>
    <s id="133:4">思惟讀誦；</s>
    <s id="133:5">三者、依於山林，</s>
    <s id="133:6">得安樂住；</s>
    <s id="133:7">四者、隨心所願，</s>
    <s id="133:8">皆得滿足；</s>
    <s id="133:9">是名四種勝利。</s>
  </p>
  <p id="134">
    <s id="134:1">若有國土，宣說是經，</s>
    <s id="134:2">一切人民皆得豐樂，</s>
    <s id="134:3">無諸疾疫，</s>
    <s id="134:4">商估往還，</s>
    <s id="134:5">多獲寶貨，</s>
    <s id="134:6">具足勝福，</s>
    <s id="134:7">是名種種功德利益。 」</s>
    <s id="134:8">爾時，梵釋四天王及諸大眾白佛言：</s>
    <s id="134:9">「世尊！如是經典甚深之義，</s>
    <s id="134:10">若現在者，</s>
    <s id="134:11">當知如來三十七種助菩提法住世未滅，</s>
    <s id="134:12">若是經典滅盡之時，正法亦滅。 」</s>
    <s id="134:13">佛言：</s>
    <s id="134:14">「如是！如是！善男子！</s>
    <s id="134:15">是故汝等於此《金光明經》，</s>
    <s id="134:16">一句、一頌、一品、一部，</s>
    <s id="134:17">皆當一心正讀誦、</s>
    <s id="134:18">正聞持、正思惟、正修習，</s>
    <s id="134:19">為諸眾生廣宣流布，</s>
    <s id="134:20">長夜安樂，</s>
    <s id="134:21">福利無邊。 」</s>
    <s id="134:22">時諸大眾，聞佛說已，</s>
    <s id="134:23">咸蒙勝益，</s>
    <s id="134:24">歡喜受持。</s>
  </p>
</text>
