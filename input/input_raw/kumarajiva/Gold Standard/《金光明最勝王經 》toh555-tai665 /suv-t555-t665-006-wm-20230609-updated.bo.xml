<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ།</s>
    <s id="1:2">བམ་པོ་བཞི་པ། [61a]</s>
    <s id="1:3">[61a.1]དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སེང་གེའི་མཚན་ཐོགས་པ་མེད་པའི་འོད་ཟེར་འབར་བ་འཁོར་བྱེ་བ་ཕྲག་ཚད་མེད་པ་སྙེད་དང་ལྷན་ཅིག་ཏུ་</s>
    <s id="1:4">སྟོན་ལས་ལངས་ཏེ་</s>
  </p>
  <p id="2">
    <s id="2:1">བླ་གོས་ཕྲག་པ་གཅིག་ཏུ་གཟར་ནས་</s>
  </p>
  <p id="3">
    <s id="3:1">པུས་མོ་གཡས་པའི་ལྷ་ང་ས་ལ་བཙུགས་ཏེ་</s>
    <s id="3:2">གུས་ [61a.2]པའི་ཐལ་མོ་སྦྱར་ནས</s>
  </p>
  <p id="4">
    <s id="4:1">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས་</s>
  </p>
  <p id="5">
    <s id="5:1">མེ་ཏོག་དང་སྤོས་དང་རིན་པོ་ཆེའི་རྒྱལ་མཚན་དང་། བ་དན་དང་། གདུགས་རྣམ་པ་སྣ་ཚོགས་ཀྱིས་མཆོད་པ་བྱས་ནས་</s>
  </p>
  <p id="6">
    <s id="6:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="7">
    <s id="7:1">བཅོམ་ལྡན་འདས་ [61a.3]རྒྱུ་དང་རྐྱེན་དུ་ཞིག་གིས་ནི་བྱང་ཆུབ་ཀྱི་སེམས་འཐོབ་པར་འགྱུར། </s>
  </p>
  <p id="8">
    <s id="8:1">གང་ནི་བྱང་ཆུབ་ཀྱི་སེམས་ཞེས་བགྱི་ལགས།</s>
    <s id="8:2">བཅོམ་ལྡན་འདས་བྱང་ཆུབ་གང་ལགས་པ་དེ་ལ་ནི་ད་ལྟར་གྱི་སེམས་ཀྱང་དམིགས་སུ་མ་མཆིས།</s>
  </p>
  <p id="9">
    <s id="9:1">མ་འོངས་པའི་སེམས་ཀྱང་དམིགས་སུ་མ་མཆིས། </s>
  </p>
  <p id="10">
    <s id="10:1">[61a.4]འདས་པའི་སེམས་ཀྱང་དམིགས་སུ་མ་མཆིས་པ་ལགས་སོ། །</s>
    <s id="10:2">བྱང་ཆུབ་ལས་གུད་ན་ཡང་བྱང་ཆུབ་ཀྱི་སེམས་དམིགས་སུ་མ་མཆིས་ལགས་སོ། །</s>
    <s id="10:3">བྱང་ཆུབ་ཅེས་བགྱི་བ་ནི་ཚིག་གིས་བརྗོད་དུ་མ་མཆིས་པས་སེམས་ཀྱང་གཟུགས་མ་མཆིས་པ། མཚན་མ་མ་མཆིས་པ།</s>
    <s id="10:4">[61a.5]དངོས་པོ་དང་ལས་མ་མཆིས་པ།</s>
    <s id="10:5">མངོན་པར་འདུ་བགྱི་བ་མ་ལགས་པ།</s>
    <s id="10:6">སེམས་ཅན་ཡང་དམིགས་སུ་མ་མཆིས་ཤིང་ཁོང་དུ་ཆུད་པར་ཡང་མི་འགྱུར་ན</s>
  </p>
  <p id="11">
    <s id="11:1">བཅོམ་ལྡན་འདས་ཇི་ལྟར་ཆོས་ཟབ་མོ་འདིའི་དོན་གང་ལགས་པ་རིག་པར་འགྱུར་ལགས།</s>
    <s id="11:2">བཅོམ་ལྡན་ [61a.6]འདས་ཀྱིས་བཀའ་སྩལ་པ། རིགས་ཀྱི་བུ་དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="11:3">བྱང་ཆུབ་ཀྱི་དངོས་པོ་དང་། ལས་ནི་ཤིན་ཏུ་གྱ་ནོམ་པས་མངོན་པར་འདུ་བྱ་བར་ཡང་དམིགས་པར་མི་འགྱུར་ལ་</s>
    <s id="11:4">བྱང་ཆུབ་ལས་གུད་ན་ཡང་བྱང་ཆུབ་ཀྱི་སེམས་དམིགས་པར་མི་འགྱུར་བས་</s>
    <s id="11:5">བྱང་ [61a.7]ཆུབ་ཅེས་བྱ་བ་ནི་བརྗོད་དུ་མེད་པ།</s>
    <s id="11:6">སེམས་ཀྱང་བརྗོད་དུ་མེད་པ།</s>
    <s id="11:7">གཟུགས་དང་མཚན་མ་མེད་པ།</s>
    <s id="11:8">དངོས་པོ་དང་ལས་མེད་པ།</s>
    <s id="11:9">སེམས་ཅན་ཐམས་ཅད་ཀྱང་དམིགས་སུ་མེད་པའོ། །</s>
  </p>
  <p id="12">
    <s id="12:1">དེ་ཅིའི་ཕྱིར་ཞེ་ན།</s>
    <s id="12:2">བྱང་ཆུབ་དང་སེམས་གཉི་ག་ཡང་དེ་བཞིན་ཉིད་དུ་མཚུངས་པའི་ [61b] [61b.1]ཕྱིར་དང་མངོན་དུ་བྱེད་པ་དང་། མངོན་དུ་བྱ་བ་མཉམ་པར་གྱུར་པའི་ཕྱིར་ཏེ།</s>
  </p>
  <p id="13">
    <s id="13:1">འོན་ཀྱང་ཆོས་རྣམས་ཤེས་པར་བྱ་བ་མེད་པ་ནི་མ་ཡིན་ནོ། །</s>
  </p>
  <p id="14">
    <s id="14:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་གང་གིས་དེ་ལྟར་ཤེས་པར་བྱ་བ་གང་ཡིན་པ་དེ་ནི་ཆོས་རྣམས་མངོན་པར་ [61b.2]རྟོགས་པ་དང་།</s>
    <s id="14:2">བྱང་ཆུབ་དང་བྱང་ཆུབ་ཀྱི་སེམས་ལེགས་པར་བཤད་པ་ཞེས་བྱའོ། །</s>
  </p>
  <p id="15">
    <s id="15:1">བྱང་ཆུབ་ཀྱི་སེམས་གང་ཡིན་པ་དེ་ནི་འདས་པ་ཡང་མ་ཡིན། </s>
  </p>
  <p id="16">
    <s id="16:1">མ་འོངས་པ་ཡང་མ་ཡིན། </s>
  </p>
  <p id="17">
    <s id="17:1">ད་ལྟར་བྱུང་བ་ཡང་མ་ཡིན་ཏེ། </s>
  </p>
  <p id="18">
    <s id="18:1">སེམས་ཀྱང་དེ་བཞིན་ནོ། །</s>
  </p>
  <p id="19">
    <s id="19:1">སེམས་ཅན་ཡང་དེ་བཞིན་ཏེ། </s>
  </p>
  <p id="20">
    <s id="20:1">[61b.3]འདི་ལ་མཚན་ཉིད་གཉིས་ཡང་དག་པར་དམིགས་སུ་མེད་དོ། །</s>
  </p>
  <p id="21">
    <s id="21:1">དེ་ཅིའི་ཕྱིར་ཞེ་ན།</s>
    <s id="21:2">ཆོས་ཐམས་ཅད་ལ་སྐྱེ་བ་མེད་པའི་ཕྱིར་རོ། །</s>
    <s id="21:3">བྱང་ཆུབ་ཀྱང་དམིགས་སུ་མེད།</s>
  </p>
  <p id="22">
    <s id="22:1">བྱང་ཆུབ་ཀྱི་མིང་ཡང་དམིགས་སུ་མེད། </s>
  </p>
  <p id="23">
    <s id="23:1">སེམས་ཅན་དང་སེམས་ཅན་གྱི་མིང་ཡང་དམིགས་སུ་མེད། </s>
  </p>
  <p id="24">
    <s id="24:1">[61b.4]ཉན་ཐོས་དང་ཉན་ཐོས་ཀྱི་མིང་ཡང་དམིགས་སུ་མེད། </s>
  </p>
  <p id="25">
    <s id="25:1">རང་སངས་རྒྱས་དང་རང་སངས་རྒྱས་ཀྱི་མིང་ཡང་དམིགས་སུ་མེད། </s>
  </p>
  <p id="26">
    <s id="26:1">བྱང་ཆུབ་སེམས་དཔའ་དང་བྱང་ཆུབ་སེམས་དཔའི་མིང་ཡང་དམིགས་སུ་མེད། </s>
  </p>
  <p id="27">
    <s id="27:1">སངས་རྒྱས་དང་སངས་རྒྱས་ཀྱི་མཚན་ཡང་དམིགས་སུ་མེད། </s>
  </p>
  <p id="28">
    <s id="28:1">[61b.5]སྤྱོད་པ་དང་སྤྱོད་པ་མ་ཡིན་པ་ཡང་དམིགས་སུ་མེད། </s>
  </p>
  <p id="29">
    <s id="29:1">སྤྱོད་པ་དང་སྤྱོད་པ་མ་ཡིན་པའི་མིང་ཡང་དམིགས་སུ་མེད་དེ། </s>
  </p>
  <p id="30">
    <s id="30:1">འདི་ལྟར་དམིགས་སུ་མེད་པའི་ཕྱིར་རབ་ཏུ་དབེན་པའི་ཆོས་ཐམས་ཅད་ལ་རབ་ཏུ་གནས་པ་ཡིན་ཏེ། </s>
  </p>
  <p id="31">
    <s id="31:1">འདི་ཡང་བསོད་ནམས་ཀྱི་དགེ་བའི་རྩ་བ་ལ་བརྟེན་ [61b.6]ནས་སྐྱེ་བར་འགྱུར་བ་ཡིན་ནོ། </s>
  </p>
  <p id="32">
    <s id="32:1">རིགས་ཀྱི་བུ་འདི་ལྟ་སྟེ་དཔེར་ན།  རིན་པོ་ཆེའི་རིའི་རྒྱལ་པོ་རི་རབ་ཐམས་ཅད་ལ་ཕན་འདོགས་པར་བྱེད་པ་དེ་བཞིན་དུ་</s>
    <s id="32:2">བྱང་ཆུབ་ཀྱི་སེམས་འདི་ཡང་སེམས་ཅན་ལ་ཕན་འདོགས་པའི་ཕྱིར་འདི་ནི་དང་པོ་སྦྱིན་པའི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="33">
    <s id="33:1">[61b.7]རིགས་ཀྱི་བུ་འདི་ལྟ་སྟེ་དཔེར་ན།  ས་ཆེན་པོ་བཞིན་དུ་དངོས་པོ་མང་པོ་ཡོངས་སུ་འཛིན་པར་བྱེད་པའི་ཕྱིར་</s>
    <s id="33:2">འདི་ནི་གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="34">
    <s id="34:1">འདི་ལྟ་སྟེ་དཔེར་ན། སེང་གེ་གཟི་བྱིན་ཆེན་པོའི་མཐུ་དང་ལྡན་པ་</s>
    <s id="34:2">གཅིག་པུ་འགྲོ་བ་ལ་འཇིགས་ [62a] [62a.1]པ་མེད་པ་</s>
    <s id="34:3">དེ་བཞིན་དུ་སྐྲག་ཅིང་དངང་བ་དང་བྲལ་བར་གྱུར་པའི་ཕྱིར་འ</s>
    <s id="34:4">དི་ནི་གསུམ་པ་བཟོད་པའི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="35">
    <s id="35:1">འདི་ལྟ་སྟེ་དཔེར་ན། རླུང་གི་དཀྱིལ་འཁོར་སྟོབས་པོ་ཆེ་ཤུགས་དྲག་ཅིང་མྱུར་བ་བཞིན་དུ་</s>
    <s id="35:2">སེམས་ལ་ནུར་བ་མེད་པའི་ཕྱིར་འདི་ནི་བཞི་པ་ [62a.2]བརྩོན་འགྲུས་ཀྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="36">
    <s id="36:1">འདི་ལྟ་སྟེ་དཔེར་ན། རིན་པོ་ཆེ་སྣ་བདུན་གྱི་གཞལ་མེད་ཁང་རྩེག་མ་ཐེམ་སྐས་བཞི་དང་ལྡན་པ།</s>
    <s id="36:2">སྒོ་བཞི་ནས་ཤིན་ཏུ་བསིལ་བའི་རླུང་གིས་བུས་པས་</s>
    <s id="36:3">ཤིན་ཏུ་བདེ་བ་མྱོང་བ་བཞིན་དུ་བསམ་གཏན་གྱི་ཆོས་ཀྱི་གཏེར་ཡོངས་ [62a.3]སུ་བཙལ་ནས་གང་ཞིག་རྒྱས་པར་བྱེད་པའི་ཕྱིར་</s>
    <s id="36:4">འདི་ནི་ལྔ་པ་བསམ་གཏན་གྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="37">
    <s id="37:1">འདི་ལྟ་སྟེ་དཔེར་ན། ཉི་མའི་དཀྱིལ་འཁོར་འོད་ཟེར་རྒྱས་པར་གྱུར་པ་དེ་བཞིན་དུ་</s>
    <s id="37:2">སེམས་འདིས་ཀྱང་མྱུར་བ་ཁོ་ནར་འཁོར་བའི་མ་རིག་པའི་མུན་ནག་འཇོམས་ [62a.4]པར་བྱེད་པའི་ཕྱིར་</s>
    <s id="37:3">འདི་ནི་དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="38">
    <s id="38:1">འདི་ལྟ་སྟེ་དཔེར་ན། ཚོང་དཔོན་གྱིས་ཐམས་ཅད་ཀྱི་སེམས་ལ་སྨོན་པ་ཡོངས་སུ་རྫོགས་པར་བྱས་པ་དེ་བཞིན་དུ་</s>
    <s id="38:2">སེམས་འདིས་ཀྱང་འཁོར་བའི་ལམ་ཉམ་ང་བ་ལས་ཡོངས་སུ་འདས་ནས་ཡོན་ [62a.5]ཏན་གྱི་རིན་པོ་ཆེ་འཐོབ་པར་བྱེད་པའི་ཕྱིར་</s>
    <s id="38:3">འདི་ནི་བདུན་པ་ཐབས་མཁས་པའི་ཡེ་ཤེས་ཁྱད་པར་དུ་འཕགས་པའི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="39">
    <s id="39:1">འདི་ལྟ་སྟེ་དཔེར་ན། ཟླ་བ་ཡོངས་སུ་དག་ཅིང་ཤིན་ཏུ་རྒྱས་པ་ལ་རབ་རིབ་མེད་པ་བཞིན་དུ་</s>
    <s id="39:2">སེམས་འདིས་ཀྱང་སྤྱོད་ཡུལ་ཐམས་ཅད་ [62a.6]ལས་རྣམ་པར་དག་པ་ཕུན་སུམ་ཚོགས་པར་བྱེད་པའི་ཕྱིར་</s>
    <s id="39:3">འདི་ནི་བརྒྱད་པ་སྨོན་ལམ་གྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="40">
    <s id="40:1">འདི་ལྟ་སྟེ་དཔེར་ན། འཁོར་ལོས་སྒྱུར་བའི་རྒྱལ་པོའི་དམག་ལ་དབང་བའི་བློན་པོ་ཆེན་པོ་ཡིད་བཞིན་དུ་དབང་བྱེད་པ་བཞིན་དུ་</s>
    <s id="40:2">སེམས་འདིས་ཀྱང་སངས་རྒྱས་ [62a.7]ཀྱི་ཞིང་ཡོངས་སུ་དག་པ་ཤིན་ཏུ་བརྒྱན་པ་དང་</s>
    <s id="40:3">ཡོན་ཏན་ཚད་མེད་པས་སྐྱེ་དགུ་རྣམས་ལ་རྒྱ་ཆེར་ཕན་འདོགས་པར་བྱེད་པའི་ཕྱིར་</s>
    <s id="40:4">འདི་ནི་དགུ་པ་སྟོབས་ཀྱི་ཕ་རོལ་ཏུ་ཕྱིན་པའི་རྒྱུ་ཞེས་བྱའོ། །</s>
  </p>
  <p id="41">
    <s id="41:1">འདི་ལྟ་སྟེ་དཔེར་ན། ནམ་མཁའ་ལ་འཁོར་ལོས་སྒྱུར་བའི་རྒྱལ་པོ་བཞིན་དུ་</s>
    <s id="41:2">སེམས་འདིས་ [62b] [62b.1]ཀྱང་སྤྱོད་ཡུལ་ཐམས་ཅད་ལ་ཐོགས་པ་མེད་ཅིང་</s>
    <s id="41:3">གནས་ཐམས་ཅད་དུ་རང་དབང་ཐོབ་ནས་དབང་བསྐུར་བའི་སར་ཕྱིན་པར་བྱེད་པའི་ཕྱིར་</s>
    <s id="41:4">འདི་ནི་བཅུ་པ་ཡེ་ཤེས་ཀྱི་ཕ་རོལ་ཏུ་ཕྱིན་པའི་རྒྱུ་ཞེས་བྱ་སྟེ</s>
  </p>
  <p id="42">
    <s id="42:1">འདི་ལྟ་བུའི་རྒྱུ་བཅུ་ལ་ཁྱེད་ཀྱིས་རབ་ཏུ་བརྩོན་པས་བསླབ་པར་བྱའོ། །</s>
  </p>
  <p id="43">
    <s id="43:1">རིགས་ཀྱི་བུ་བྱང་ [62b.2]ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="44">
    <s id="44:1">ལྔ་གང་ཞེ་ན།</s>
    <s id="44:2">དད་པའི་དབང་པོ་དང་།</s>
    <s id="44:3">སྙིང་རྗེ་དང་།</s>
    <s id="44:4">འདོད་པ་ཡོངས་སུ་ཚོལ་བའི་སེམས་མེད་པ་དང་།</s>
    <s id="44:5">སེམས་ཅན་ཐམས་ [62b.3]ཅད་ཡོངས་སུ་སྡུད་པ་དང་།</s>
    <s id="44:6">ཐམས་ཅད་མཁྱེན་པའི་ཡེ་ཤེས་ཡོངས་སུ་ཚོལ་བ་གང་ཡིན་པ་སྟེ།</s>
  </p>
  <p id="45">
    <s id="45:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="46">
    <s id="46:1">རིགས་ཀྱི་བུ་ཡང་བྱང་ཆུབ་སེམས་ [62b.4]དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="47">
    <s id="47:1">ལྔ་གང་ཞེ་ན།</s>
    <s id="47:2">ལས་རྣམ་པ་གསུམ་ཡོངས་སུ་དག་པར་གྱུར་པ་དང་།</s>
    <s id="47:3">སེམས་ཅན་ཐམས་ཅད་ཀྱི་ཉོན་མོངས་པའི་རྒྱུ་དང་རྐྱེན་མངོན་པར་འདུ་ [62b.5]མི་བྱེད་པ་དང་།</s>
    <s id="47:4">ངན་འགྲོའི་སྒོ་རྣམས་གཅོད་ཅིང་བདེ་འགྲོའི་སྒོ་འབྱེད་པ་དང་།</s>
    <s id="47:5">ཉན་ཐོས་དང་རང་སངས་རྒྱས་ཀྱིས་ལས་ཡང་དག་པར་འདའ་བ་དང་།</s>
    <s id="47:6">བསོད་ནམས་ཐམས་ཅད་ཡོངས་སུ་རྫོགས་པར་བྱེད་པ་གང་ཡིན་པ་སྟེ།</s>
  </p>
  <p id="48">
    <s id="48:1">རིགས་ཀྱི་བུ་འདི་ནི་བྱང་ཆུབ་སེམས་ [62b.6]དཔའ་སེམས་དཔའ་ཆེན་པོ་རྣམས་ཀྱི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="49">
    <s id="49:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། ། </s>
  </p>
  <p id="50">
    <s id="50:1">[62b.7]ལྔ་གང་ཞེ་ན།</s>
    <s id="50:2">འདོད་ཆགས་དང་། ཞེ་སྡང་གི་ཉོན་མོངས་པ་གདུལ་བར་ནུས་པ་དང་།</s>
    <s id="50:3">ལུས་དང་སྲོག་ལ་ཕངས་པ་མེད་པར་བདེ་བ་ཡོངས་སུ་མི་ཚོལ་ཞིང་འདུ་ཤེས་ཉེ་བར་ཞི་བར་བྱེད་པ་དང་།</s>
    <s id="50:4">སྔོན་གྱི་ལས་ལ་བསམས་ནས་ སྡུག་བསྔལ་དང་ཕྲད་པར་གྱུར་ན་ཡང་དང་དུ་ལེན་ [63a] [63a.1]པར་ནུས་པ་དང་།</s>
    <s id="50:5">བྱམས་པ་དང་། སྙིང་རྗེའི་བསམ་པ་བསྐྱེད་ནས་སེམས་ཅན་གྱི་དགེ་བའི་རྩ་བ་རྣམས་ཡོངས་སུ་སྨིན་པར་བྱེད་པ་དང་།</s>
    <s id="50:6">མི་སྐྱེ་བའི་ཆོས་ཀྱི་བཟོད་པ་ཟབ་མོ་ཐོབ་པར་གྱུར་པ་གང་ཡིན་པ་སྟེ།</s>
  </p>
  <p id="51">
    <s id="51:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་ [63a.2]སེམས་དཔའ་ཆེན་པོ་རྣམས་ཀྱི་བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="52">
    <s id="52:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། ། </s>
  </p>
  <p id="53">
    <s id="53:1">[63a.3]ལྔ་གང་ཞེ་ན།</s>
    <s id="53:2">ཉོན་མོངས་པ་རྣམས་དང་ལྷན་ཅིག་གནས་པར་མི་མོས་པ་དང་</s>
    <s id="53:3">བསོད་ནམས་ཡོངས་སུ་རྫོགས་པར་མ་གྱུར་གྱི་བར་དུ་བདེ་བ་ཉམས་སུ་ལེན་པར་མི་བྱེད་པ་དང་།</s>
    <s id="53:4">དཀའ་བ་སྣ་ཚོགས་སྤྱོད་པ་ལ་ཡོངས་སུ་སྐྱོ་བའི་བསམ་པ་མི་སྐྱེ་བ་དང་།</s>
    <s id="53:5">བྱམས་པ་དང་སྙིང་རྗེ་ [63a.4]ཆེན་པོས་ཡོངས་སུ་བསྡུས་ནས་ཕན་འདོགས་པའི་ཐབས་མཁས་པས་སེམས་ཅན་ཐམས་ཅད་ཡོངས་སུ་སྨིན་པར་བྱེད་པ་དང་།</s>
    <s id="53:6">ཕྱིར་མི་ལྡོག་པའི་ས་ཡོངས་སུ་གཉེར་བར་སྨོན་པ་གང་ཡིན་པ་སྟེ།</s>
  </p>
  <p id="54">
    <s id="54:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་བརྩོན་ [63a.5]འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="55">
    <s id="55:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="56">
    <s id="56:1">ལྔ་གང་ཞེ་ན།</s>
    <s id="56:2">དགེ་བའི་ཆོས་རྣམས་ [63a.6]ཡོངས་སུ་བསྡུས་ནས་རྣམ་པར་རྟོག་པར་མི་བྱེད་པའི་ཕྱིར་དང་།</s>
    <s id="56:3">རྟག་པར་རྣམ་པར་གྲོལ་བར་སྨོན་ཅིང་མཐའ་གཉིས་ལ་མངོན་པར་ཞེན་པར་མི་བྱེད་པའི་ཕྱིར་དང་།</s>
    <s id="56:4">མངོན་པར་ཤེས་པ་ཐོབ་ནས་སེམས་ཅན་རྣམས་ཀྱི་དགེ་བའི་རྩ་བ་ཡོངས་སུ་སྨིན་པར་བྱེད་པར་སྨོན་པའི་ཕྱིར་དང་།</s>
    <s id="56:5">[63a.7]ཆོས་ཀྱི་དབྱིངས་ཡོངས་སུ་སྦྱངས་ནས་སེམས་ཀྱི་དྲི་མ་སེལ་བར་བྱེད་པའི་ཕྱིར་དང་།</s>
    <s id="56:6">སེམས་ཅན་གྱི་ཉོན་མོངས་པའི་རྩ་བ་ཡོངས་སུ་གཅོད་པར་བྱེད་པའི་ཕྱིར་ཏེ།</s>
  </p>
  <p id="57">
    <s id="57:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་ [63b] [63b.1]སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="58">
    <s id="58:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="59">
    <s id="59:1">ལྔ་གང་ཞེ་ན།</s>
    <s id="59:2">རྟག་པར་སངས་རྒྱས་དང་བྱང་ཆུབ་སེམས་དཔའ་དང་། གསལ་ [63b.2]ཞིང་ཐབས་མཁས་པ་ཐམས་ཅད་ལ་</s>
    <s id="59:3">མཆོད་ཅིང་ཉེ་བར་བརྟེན་ནས་</s>
    <s id="59:4">ཡོངས་སུ་སྐྱོ་བ་མི་སྐྱེད་ཅིང་རྒྱབ་ཀྱིས་ཕྱོགས་པར་མི་བྱེད་པ་དང་།</s>
    <s id="59:5">དེ་བཞིན་གཤེགས་པ་རྣམས་ཀྱིས་ཆོས་ཟབ་མོ་བཤད་པ་དེ་དག་</s>
    <s id="59:6">སེམས་ཀྱིས་རྟག་ཏུ་ཐོས་པར་མོས་ཤིང་ཡོངས་སུ་མི་སྐྱོ་བ་དང་།</s>
    <s id="59:7">ཆོག་པའི་བསམ་ [63b.3]པ་མེད་པ་དང་།</s>
    <s id="59:8">དོན་དམ་པ་དང་། ཀུན་རྫོབ་ཀྱི་ཤེས་རབ་དམ་པས་རབ་ཏུ་རྣམ་པར་འབྱེད་པར་མོས་པ་དང་།</s>
    <s id="59:9">བསྒོམས་པས་སྤང་བར་བྱ་བའི་ཉོན་མོངས་པ་ཐམས་ཅད་མྱུར་དུ་སྤོང་བ་དང་།</s>
    <s id="59:10">འཇིག་རྟེན་པའི་མཁྱུད་དཔྱད་དང་། རིག་པའི་གནས་ལྔའི་ཆོས་ཐམས་ཅད་མངོན་ [63b.4]པར་རྟོགས་པ་གང་ཡིན་པ་སྟེ།</s>
  </p>
  <p id="60">
    <s id="60:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="61">
    <s id="61:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་ [63b.5]བརྟེན་ནས་ཐབས་མཁས་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="62">
    <s id="62:1">ལྔ་གང་ཞེ་ན།</s>
    <s id="62:2">སེམས་ཅན་ཐམས་ཅད་ཀྱི་མོས་པ་དང་། ཉོན་མོངས་པ་དང་། སེམས་ཀྱི་སྤྱོད་པའི་བྱེ་བྲག་ཐམས་ཅད་རྟོགས་པར་ཁོང་དུ་ཆུད་པ་དང་།</s>
    <s id="62:3">ཆོས་ཚད་མེད་པ་རྣམས་ཀྱི་གཉེན་པོའི་ [63b.6]སྒོ་ཐམས་ཅད་སེམས་ཀྱིས་གསལ་བར་རྟོགས་པ་དང་།</s>
    <s id="62:4">བྱམས་པ་དང་། སྙིང་རྗེ་ཆེན་པོའི་ཏིང་ངེ་འཛིན་ལས་འབྱུང་ཞིང་འཇུག་པ་དག་ལ་རང་དབང་ཐོབ་པ་དང་།</s>
    <s id="62:5">ཕ་རོལ་ཏུ་ཕྱིན་པ་རྣམས་བསྒོམས་ནས་ཡོངས་སུ་སྨིན་ཅིང་ཕུན་སུམ་ཚོགས་པར་བྱ་བར་མོས་པ་དང་།</s>
    <s id="62:6">[63b.7]སངས་རྒྱས་ཀྱི་ཆོས་ཐམས་ཅད་མ་ལུས་པར་ཡོངས་སུ་བསྡུས་ནས་མངོན་པར་རྟོགས་པར་སྨོན་པ་གང་ཡིན་པ་སྟེ།</s>
  </p>
  <p id="63">
    <s id="63:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཐབས་མཁས་པ་ཡེ་ཤེས་དམ་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་ [64a] [64a.1]པ་ཞེས་བྱའོ། །</s>
  </p>
  <p id="64">
    <s id="64:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="65">
    <s id="65:1">ལྔ་གང་ཞེ་ན།</s>
    <s id="65:2">ཆོས་ཐམས་ཅད་གཟོད་མ་ནས་</s>
    <s id="65:3">མི་སྐྱེ་མི་འགོག །</s>
    <s id="65:4">ཡོད་པ་མ་ [64a.2]ཡིན། མེད་པ་ཡང་མ་ཡིན་པ་དག་ལ་སེམས་བདེ་བར་གནས་པ་དང་།</s>
    <s id="65:5">ཆོས་ཐམས་ཅད་ཀྱི་དོན་གྱི་ཚུལ་མཆོག་དམ་པ་དག་ལ་དྲི་མ་དང་བྲལ་ཞིང་རྣམ་པར་དག་པར་སོ་སོར་བརྟགས་ནས་སེམས་བདེ་བར་གནས་པ་དང་།</s>
    <s id="65:6">མཚན་མ་ཐམས་ཅད་ལས་ཡང་དག་པར་འདས་པའི་ [64a.3]སེམས་ཀྱི་དེ་བཞིན་ཉིད་</s>
    <s id="65:7">མངོན་པར་འདུ་བྱ་བ་མེད་པ། སྤྱོད་པ་མེད་པ།</s>
    <s id="65:8">ཐ་དད་པ་མ་ཡིན་པ། མི་གཡོ་བ་དག་ལ་སེམས་བདེ་བར་གནས་པ་དང་།</s>
    <s id="65:9">སེམས་ཅན་རྣམས་ལ་ཕན་གདགས་པར་འདོད་པའི་ཕྱིར་</s>
    <s id="65:10">ཀུན་རྫོབ་ཀྱི་བདེན་པ་དག་ལ་སེམས་བདེ་བར་གནས་པ་དང་།</s>
    <s id="65:11">ཞི་གནས་ [64a.4]དང་ལྷག་མཐོང་</s>
    <s id="65:12">དུས་གཅིག་ཏུ་མཉམ་པར་སྤྱོད་པ་</s>
    <s id="65:13">དག་ལ་སེམས་བདེ་བར་གནས་པ་གང་ཡིན་པ་སྟེ།</s>
  </p>
  <p id="66">
    <s id="66:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="67">
    <s id="67:1">རིགས་ཀྱི་བུ་ཡང་བྱང་ཆུབ་སེམས་ [64a.5]དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས།  སྟོབས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། །</s>
  </p>
  <p id="68">
    <s id="68:1">ལྔ་གང་ཞེ་ན།</s>
    <s id="68:2">ཡང་དག་པའི་ཡེ་ཤེས་ཀྱི་སྟོབས་ཀྱིས་</s>
    <s id="68:3">སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་དང་ལེགས་ཉེས་རབ་ཏུ་ཤེས་པ་དང་།</s>
    <s id="68:4">སེམས་ [64a.6]ཅན་ཐམས་ཅད་ཀྱི་ཤིན་ཏུ་ཟབ་ཅིང་གྱ་ནོམ་པའི་ཆོས་ལ་གཟུད་པར་བྱེད་པ་དང་།</s>
    <s id="68:5">སེམས་ཅན་ཐམས་ཅད་ཀྱི་འཁོར་བར་འཁོར་བ་དག་གི་ལས་ཀྱི་རྐྱེན་རྣམས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་དང་།</s>
    <s id="68:6">སེམས་ཅན་རྣམས་ཀྱི་དབང་པོ་དང་རང་བཞིན་རྣམ་པ་གསུམ་</s>
    <s id="68:7">ཡང་དག་ [64a.7]པའི་ཡེ་ཤེས་ཀྱི་སྟོབས་ཀྱིས་རྣམ་པར་འབྱེད་ཅིང་ཁོང་དུ་ཆུད་པར་བྱེད་པ་དང་།</s>
    <s id="68:8">སེམས་ཅན་རྣམས་ལ་ཚུལ་བཞིན་དུ་ཡང་དག་པར་བསྟན་ནས་</s>
  </p>
  <p id="69">
    <s id="69:1">དགེ་བའི་རྩ་བ་བསྐྱེད་དེ་ཡོངས་སུ་སྨིན་པར་བྱས་ནས་ཡེ་ཤེས་ཀྱི་སྟོབས་ཀྱིས་ཡོངས་སུ་སྒྲོལ་བ་གང་ཡིན་པ་སྟེ།</s>
  </p>
  <p id="70">
    <s id="70:1">རིགས་ཀྱི་ [64b] [64b.1]བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྟོབས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="71">
    <s id="71:1">རིགས་ཀྱི་བུ་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ཆོས་རྣམ་པ་ལྔ་ལ་བརྟེན་ནས་ཡེ་ཤེས་ཀྱི་ཕ་རོལ་ཏུ་ཕྱིན་པ་ཡོངས་སུ་ [64b.2]རྫོགས་པར་བྱེད་དོ། །</s>
  </p>
  <p id="72">
    <s id="72:1">ལྔ་གང་ཞེ་ན།</s>
    <s id="72:2">ཆོས་རྣམས་ཀྱི་ལེགས་ཉེས་རབ་ཏུ་རྣམ་པར་འབྱེད་པར་བྱེད་པ་དང་།</s>
    <s id="72:3">ནག་པོ་དང་། དཀར་པོའི་ཆོས་ཡོངས་སུ་མི་སྤོང་ཞིང་ཡང་དག་པར་སྡུད་པར་བྱེད་པ་དང་།</s>
    <s id="72:4">འཁོར་བ་དང་མྱ་ངན་ལས་འདས་པ་དག་ལ་</s>
    <s id="72:5">ཡོངས་སུ་མི་སྐྱོ་ཞིང་མངོན་པར་ [64b.3] མི་དགའ་བ་དང་།</s>
    <s id="72:6">བསོད་ནམས་དང་ཡེ་ཤེས་ཀྱི་སྤྱོད་པ་དང་ལྡན་པས་མཐར་ཐུག་པའི་གནས་སུ་ཕྱིན་པར་གྱུར་པ་དང་།</s>
    <s id="72:7">དབང་བསྐུར་བ་མཆོག་ཐོབ་པ་དང་།</s>
    <s id="72:8">སངས་རྒྱས་ཀྱི་ཆོས་མ་འདྲེས་པ་ལ་སོགས་པ་དང་། ཐམས་ཅད་མཁྱེན་པའི་ཡེ་ཤེས་ཐོབ་པར་གྱུར་པ་གང་ཡིན་ [64b.4]པ་སྟེ།</s>
  </p>
  <p id="73">
    <s id="73:1">རིགས་ཀྱི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཡེ་ཤེས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་པ་ཞེས་བྱའོ། །</s>
  </p>
  <p id="74">
    <s id="74:1">རིགས་ཀྱི་བུ་ཕ་རོལ་ཏུ་ཕྱིན་པའི་དོན་གང་ཡིན་ཞེ་ན། </s>
  </p>
  <p id="75">
    <s id="75:1">འདི་ལྟ་སྟེ་ཕན་འདོགས་པ་མཆོག་མངོན་པར་སྒྲུབ་པ་གང་ཡིན་པ་ [64b.5]དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="76">
    <s id="76:1">ཤིན་ཏུ་ཟབ་པའི་ཡེ་ཤེས་ཆེན་པོ་ཚད་མེད་པ་ཡོངས་སུ་རྫོགས་པར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="77">
    <s id="77:1">སྤྱོད་པ་དང་སྤྱོད་པ་མ་ཡིན་པའི་ཆོས་དག་ལ་སེམས་ཀྱིས་མངོན་པར་ཞེན་པ་མེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་ [64b.6]དོན་ཏོ། །</s>
  </p>
  <p id="78">
    <s id="78:1">འཁོར་བའི་ཉེས་དམིགས་དང་།</s>
    <s id="78:2">མྱ་ངན་ལས་འདས་པའི་ཡོན་ཏན་</s>
    <s id="78:3">ཡང་དག་པར་རིག་ཅིང་ཡང་དག་པར་སོ་སོར་རྟོག་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="79">
    <s id="79:1">གཏི་མུག་དང་ལྡན་པའི་གང་ཟག་དང་། ཤེས་རབ་དང་ལྡན་པའི་གང་ཟག་ཐམས་ཅད་ [64b.7]ཡོངས་སུ་སྡུད་པར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="80">
    <s id="80:1">ཆོས་རིན་པོ་ཆེ་གྱ་ནོམ་པ་རྣམ་པ་སྣ་ཚོགས་རབ་ཏུ་སྟོན་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="81">
    <s id="81:1">ཐོགས་པ་མེད་པའི་རྣམ་པར་གྲོལ་བ་དང་། ཤེས་རབ་ཡོངས་སུ་རྫོགས་པར་གྱུར་པ་གང་ཡིན་ [65a] [65a.1]པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="82">
    <s id="82:1">ཆོས་ཀྱི་ཁམས་དང་སེམས་ཅན་གྱི་ཁམས་ཡང་དག་པར་རྣམ་པར་ཕྱེ་ནས་ཤེས་པར་གྱུར་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="83">
    <s id="83:1">སྦྱིན་པ་ལ་སོགས་པ་ནས་ཡེ་ཤེས་ཀྱི་བར་དག་ཕྱིར་མི་ལྡོག་པའི་གནས་སུ་ཕྱིན་པར་ [65a.2]གྱུར་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="84">
    <s id="84:1">མི་སྐྱེ་བའི་ཆོས་ཀྱི་བཟོད་པ་ཡོངས་སུ་རྫོགས་པར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="85">
    <s id="85:1">སེམས་ཅན་ཐམས་ཅད་ཀྱི་བསོད་ནམས་ཀྱི་དགེ་བའི་རྩ་བ་ཡོངས་སུ་སྨིན་པར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་ [65a.3]པའི་དོན་ཏོ། །</s>
  </p>
  <p id="86">
    <s id="86:1">མངོན་པར་བྱང་ཆུབ་ནས་སངས་རྒྱས་ཀྱི་སྟོབས་བཅུ་དང་།</s>
    <s id="86:2">བསྙེངས་པ་མི་མངའ་བ་བཞི་དང་།</s>
    <s id="86:3">མ་འདྲེས་པའི་ཆོས་ལ་སོགས་པ་ཡོངས་སུ་རྫོགས་པར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="87">
    <s id="87:1">འཁོར་བ་དང་མྱ་ངན་ལས་འདས་པ་ལ་མཚན་ཉིད་ [65a.4]གཉིས་སུ་མེད་པར་རྟོགས་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="88">
    <s id="88:1">ཐམས་ཅད་ལ་ཕན་འདོགས་ཤིང་ཡོངས་སུ་ཟློས་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="89">
    <s id="89:1">མུ་སྟེགས་ཅན་ཐམས་ཅད་ཉེ་བར་འོངས་ནས་</s>
    <s id="89:2">གང་འདྲི་བ་དག་ལ་ལེགས་པར་རྣམ་པར་བཤད་ནས་</s>
    <s id="89:3">འདུལ་ [65a.5]བར་བྱེད་པ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="90">
    <s id="90:1">ཆོས་ཀྱི་འཁོར་ལོ་ཤིན་ཏུ་གྱ་ནོམ་པ་རྣམ་པ་བཅུ་གཉིས་ཡོངས་སུ་བསྐོར་བ་གང་ཡིན་པ་དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="91">
    <s id="91:1">མངོན་པར་ཞེན་པ་མེད་ཅིང་མཐོང་བ་མེད་པ་དང་། སྐྱོན་དང་འབྲེལ་བ་མེད་པ་གང་ཡིན་པ་ [65a.6]དེ་ནི་ཕ་རོལ་ཏུ་ཕྱིན་པའི་དོན་ཏོ། །</s>
  </p>
  <p id="92">
    <s id="92:1">རིགས་ཀྱི་བུ་བྱང་ཆུབ་སེམས་དཔའི་ས་དང་པོ་ལ་སྔ་རྟགས་ཀྱི་མཚན་མ་སྣང་བ་འདི་ལྟ་སྟེ། </s>
  </p>
  <p id="93">
    <s id="93:1">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཚད་མེད་དཔག་ཏུ་མེད་པ་རྣམས་རིན་པོ་ཆེའི་གཏེར་རྣམ་པ་སྣ་ཚོགས་ཀྱིས་ཀུན་ཏུ་གང་བ་དག་ [65a.7]བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="93:2">རིགས་ཀྱི་བུ་བྱང་ཆུབ་སེམས་དཔའི་ས་གཉིས་པ་ལ་སྔ་རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="94">
    <s id="94:1">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ས་གཞི་ལག་མཐིལ་ལྟར་མཉམ་པ་</s>
    <s id="94:2">ཁ་དོག་ཤིན་ཏུ་ [65b] [65b.1]གྱ་ནོམ་པ་ཚད་མེད་པ་དཔག་ཏུ་མེད་པ་རྣམ་པ་སྣ་ཚོགས་དང་ལྡན་པ་དང་།</s>
    <s id="94:3">ཡོངས་སུ་དག་པའི་རིན་པོ་ཆེའི་རྒྱན་གྱི་རྣམ་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="94:4">རིགས་ཀྱི་བུ་བྱང་ཆུབ་སེམས་དཔའི་ས་གསུམ་པ་ལ་སྔ་རྟགས་ཀྱི་མཚན་མ་སྣང་ [65b.2]བ་འདི་ལྟ་སྟེ།</s>
  </p>
  <p id="95">
    <s id="95:1">བདག་ཉིད་ཀྱི་ལུས་ཤིན་ཏུ་དཔའ་ལ་གོ་ཆས་རབ་ཏུ་བརྒྱན་པས་</s>
    <s id="95:2">ཕྱིར་རྒོལ་བ་ཐམས་ཅད་ཕམ་པར་བྱེད་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="95:3">རིགས་ཀྱི་བུ་བྱང་ཆུབ་སེམས་དཔའི་ས་བཞི་པ་ལ་སྔ་རྟགས་ཀྱི་མཚན་མ་སྣང་བ་ [65b.3]འདི་ལྟ་སྟེ།</s>
  </p>
  <p id="96">
    <s id="96:1">ཕྱོགས་བཞི་ནས་རླུང་གི་དཀྱིལ་འཁོར་གྱིས་མེ་ཏོག་དམ་པ་རྣམ་པ་སྣ་ཚོགས་མངོན་པར་གཏོར་བས་ས་གཞི་ཀུན་དུ་ཁྱབ་པར་བཀྲམ་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="96:2">རིགས་ཀྱི་བུ་བྱང་ཆུབ་སེམས་དཔའི་ས་ལྔ་པ་ལ་སྔ་ [65b.4]རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="97">
    <s id="97:1">རིན་པོ་ཆེའི་ཕྲེང་བ་སྣ་ཚོགས་ཀྱིས་ལུས་ཀུན་ཏུ་ཁྱབ་པར་བརྒྱན་པ་</s>
    <s id="97:2">མགོ་མེ་ཏོག་གི་ཅོད་པན་གྱིས་བརྒྱན་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="97:3">རིགས་ཀྱི་བུ་བྱང་ཆུབ་སེམས་དཔའི་ས་དྲུག་པ་ལ་སྔ་ [65b.5]རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="98">
    <s id="98:1">རིན་པོ་ཆེ་སྣ་བདུན་གྱི་མེ་ཏོག་གི་རྫིང་བུ་ཐེམ་སྐས་ཀྱི་ལམ་བཞི་དང་ལྡན་པ།</s>
    <s id="98:2">གསེར་གྱི་བྱེ་མ་ཀུན་ཏུ་བདལ་བ།</s>
    <s id="98:3">ཡོངས་སུ་དང་ཞིང་དྲི་མ་མེད་པ།</s>
    <s id="98:4">ཡོན་ཏན་བརྒྱད་དང་ལྡན་པའི་ཆུས་ཀུན་ཏུ་གང་བ།</s>
    <s id="98:5">མེ་ཏོག་ཨུཏྤ་ལ་དང་། ཀུ་མུ་ [65b.6]ད་དང་། པུཎྜ་རི་ཀས་ཀུན་ཏུ་བཀྲམ་པ།</s>
    <s id="98:6">མེ་ཏོག་གི་རྫིང་བུའི་ནང་ན་རྣམ་པར་རྩེན་པ་དག་ཤིན་ཏུ་བདེ་སྐྱིད་པ་དང་། ཡོངས་སུ་དག་ཅིང་དཔེ་ཟླ་མེད་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="98:7">རིགས་ཀྱི་བུ་བྱང་ཆུབ་སེམས་དཔའི་ས་བདུན་པ་ལ་ [65b.7]སྔ་རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="99">
    <s id="99:1">བྱང་ཆུབ་སེམས་དཔའི་མདུན་དུ་སེམས་ཅན་རྣམས་སེམས་ཅན་དམྱལ་བར་ལྟུང་བར་འགྱུར་བའི་རིགས་པ་དག་</s>
    <s id="99:2">འདི་ལྟར་བྱང་ཆུབ་སེམས་དཔའི་མཐུས་ལྟུང་བར་ཡང་མི་འགྱུར་ལ་སྨས་པ་ཡང་མེད།</s>
  </p>
  <p id="100">
    <s id="100:1">འཇིགས་ཤིང་སྐྲག་པ་ཡང་མེད་པར་ [66a] [66a.1]གྱུར་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="100:2">རིགས་ཀྱི་བུ་བྱང་ཆུབ་སེམས་དཔའི་ས་བརྒྱད་པ་ལ་སྔ་རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="101">
    <s id="101:1">བདག་ཉིད་ཀྱི་ལུས་ཀྱི་གཡས་གཡོན་ན་སེང་གེའི་རྒྱལ་པོས་ཡོངས་སུ་བསྲུངས་པས་</s>
    <s id="101:2">གཅན་ [66a.2]གཟན་མང་པོ་ཐམས་ཅད་སྐྲག་ཅིང་འཇིགས་པར་གྱུར་པ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="101:3">རིགས་ཀྱི་བུ་བྱང་ཆུབ་སེམས་དཔའི་ས་དགུ་པ་ལ་སྔ་རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="102">
    <s id="102:1">འཁོར་ལོས་སྒྱུར་བའི་རྒྱལ་པོ་འཁོར་འབུམ་ཕྲག་ཚད་ [66a.3]མེད་པས་ཡོངས་སུ་བསྐོར་ནས་མཆོད་པ་བྱེད་པ་དང་།</s>
    <s id="102:2">སྤྱི་བོའི་གདུགས་དཀར་པོ་རིན་པོ་ཆེ་སྣ་ཚོགས་ཚད་མེད་པ་དག་གིས་རབ་ཏུ་བརྒྱན་པ་དག་བྱང་ཆུབ་སེམས་དཔས་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="102:3">རིགས་ཀྱི་བུ་བྱང་ཆུབ་སེམས་དཔའི་ས་བཅུ་པ་ལ་སྔ་ [66a.4]རྟགས་ཀྱི་མཚན་མ་སྣང་བ་འདི་ལྟ་སྟེ།</s>
  </p>
  <p id="103">
    <s id="103:1">དེ་བཞིན་གཤེགས་པའི་སྐུ་གསེར་གྱི་ཁ་དོག་ཀུན་ཏུ་འཕྲོ་བ།</s>
    <s id="103:2">འོད་ཟེར་ཡོངས་སུ་དག་པ། ཚད་མེད་པ། ཐམས་ཅད་ཕུན་སུམ་ཚོགས་པར་གྱུར་པ་ལ་</s>
    <s id="103:3">ཚངས་པའི་རྒྱལ་པོ་འབུམ་ཕྲག་ཚད་མེད་པ་དག་གིས་ཡོངས་སུ་བསྐོར་ནས་</s>
  </p>
  <p id="104">
    <s id="104:1">[66a.5]བཀུར་སྟི་དང་མཆོད་པ་བྱས་པས་</s>
    <s id="104:2">བླ་ན་མེད་པའི་ཆོས་ཀྱི་འཁོར་ལོ་ཤིན་ཏུ་གྱ་ནོམ་པ་ཡོངས་སུ་བསྐོར་བ་དག་བྱང་ཆུབ་སེམས་དཔའ་ཐམས་ཅད་རབ་ཏུ་མཐོང་བར་འགྱུར་རོ། །</s>
    <s id="104:3">རིགས་ཀྱི་བུ་ས་དང་པོ་ལ་ཅིའི་ཕྱིར་རབ་ཏུ་དགའ་བ་ཞེས་བྱ་ཞེ་ན</s>
  </p>
  <p id="105">
    <s id="105:1">འདི་ལྟར་ཐོག་མ་ཁོ་ནར་འཇིག་ [66a.6]རྟེན་ལས་འདས་པའི་སེམས་སྔོན་མ་ཐོབ་པ་དེང་གདོད་ཐོབ་ནས་</s>
  </p>
  <p id="106">
    <s id="106:1">སྒྲུབ་པ་ཆེན་པོ་དག་ཇི་ལྟར་སྨོན་པ་བཞིན་དུ་མངོན་པར་གྲུབ་པར་གྱུར་པས་</s>
    <s id="106:2">རབ་ཏུ་དགའ་བ་སྐྱེ་བར་འགྱུར་བའི་ཕྱིར་ས་དང་པོ་ནི་རབ་ཏུ་དགའ་བ་ཞེས་བྱའོ། །</s>
  </p>
  <p id="107">
    <s id="107:1">དྲི་མ་ཤིན་ཏུ་ཕྲ་མོ་དང་</s>
    <s id="107:2">འཆལ་པའི་ཚུལ་ཁྲིམས་ཀྱི་ཉེས་པ་ཐམས་ཅད་ [66a.7]ཡོངས་སུ་དག་པར་གྱུར་པས་</s>
    <s id="107:3">དེའི་ཕྱིར་ས་གཉིས་པ་ནི་དྲི་མ་མེད་པ་ཞེས་བྱའོ། །</s>
  </p>
  <p id="108">
    <s id="108:1">ཤེས་རབ་དང་ཏིང་ངེ་འཛིན་ཚད་མེད་པའི་འོད་ཟེར་སྣང་བར་</s>
    <s id="108:2">བསྒུལ་བར་མི་ནུས་ཤིང་</s>
    <s id="108:3">ཐུལ་བར་མི་འགྱུར་བ་དང་།</s>
    <s id="108:4">ཐོས་པ་འཛིན་པའི་གཟུངས་རྩ་བར་གྱུར་པས་</s>
    <s id="108:5">དེའི་ཕྱིར་ས་གསུམ་པ་ནི་འོད་བྱེད་ [66b] [66b.1]པའི་ས་ཞེས་བྱའོ། །</s>
  </p>
  <p id="109">
    <s id="109:1">ཤེས་རབ་ཀྱི་མེས་ཉོན་མོངས་པ་རྣམས་བསྲེགས་ནས་</s>
    <s id="109:2">འོད་ཀྱི་སྣང་བ་འཕེལ་བར་བྱེད་པ་དང་།</s>
    <s id="109:3">བྱང་ཆུབ་ཀྱི་ཕྱོགས་སྒོམ་པར་བྱེད་པས་</s>
    <s id="109:4">དེའི་ཕྱིར་ས་བཞི་པ་ནི་འོད་འཕྲོ་བའི་ས་ཞེས་བྱའོ། །</s>
  </p>
  <p id="110">
    <s id="110:1">ཐབས་མཁས་པས་བསྒོམས་པའི་ཡེ་ཤེས་མཆོག་རང་དབང་དུ་གྱུར་ [66b.2]པ་ཤིན་ཏུ་འཐོབ་པར་དཀའ་བའི་ཕྱིར་དང་།</s>
    <s id="110:2">མཐོང་བ་དང་བསྒོམས་པས་སྤང་བར་བྱ་བའི་ཉོན་མོངས་པ་གདུལ་བར་དཀའ་བ་ཐུལ་བར་གྱུར་པའི་ཕྱིར་ས་ལྔ་པ་ནི་ཤིན་ཏུ་རྒྱལ་བར་དཀའ་བ་ཞེས་བྱའོ། །</s>
  </p>
  <p id="111">
    <s id="111:1">སྤྱོད་པའི་ཆོས་རྒྱུན་ཆད་པ་མེད་པར་གསལ་བར་མངོན་སུམ་དུ་གྱུར་པ་དང་།</s>
    <s id="111:2">[66b.3]མཚན་མ་མེད་པའི་ཡིད་ལ་བྱེད་པ་ཐམས་ཅད་མངོན་སུམ་དུ་གྱུར་པས་</s>
    <s id="111:3">དེའི་ཕྱིར་ས་དྲུག་པ་ནི་མངོན་སུམ་དུ་གྱུར་པ་ཞེས་བྱའོ། །</s>
  </p>
  <p id="112">
    <s id="112:1">ཟག་པ་མེད་པ་ལ་བར་ཆད་མེད་པ་དང་། མཚན་མ་མེད་པ་ཡིད་ལ་བྱེད་པ་དང་།</s>
    <s id="112:2">རྣམ་པར་གྲོལ་བའི་ཏིང་ངེ་འཛིན་ཡུན་རིང་པོ་ནས་བསྒོམས་པའི་ཕྱིར་དང་།</s>
    <s id="112:3">[66b.4]ས་དེ་རྣམ་པར་དག་ཅིང་ཐོགས་པ་མེད་པར་གྱུར་པའི་ཕྱིར་ས་བདུན་པ་ནི་རིང་དུ་སོང་བ་ཞེས་བྱའོ། །</s>
  </p>
  <p id="113">
    <s id="113:1">མཚན་མ་མེད་པའི་ཡིད་ལ་བྱེད་པ་བསྒོམས་པས་རང་དབང་དུ་གྱུར་ནས་</s>
    <s id="113:2">ཉོན་མོངས་པ་རྣམས་ཀྱིས་བསྒུལ་བར་མི་ནུས་པས་</s>
    <s id="113:3">དེའི་ཕྱིར་ས་བརྒྱད་པ་ནི་མི་གཡོ་བ་ཞེས་བྱའོ། །</s>
  </p>
  <p id="114">
    <s id="114:1">[66b.5]ཐ་དད་པར་གྱུར་པའི་ཆོས་རྣམ་པ་སྣ་ཚོགས་ཐམས་ཅད་བསྟན་པ་ལ་རང་དབང་ཐོབ་ནས་</s>
  </p>
  <p id="115">
    <s id="115:1">ཉེས་པ་མེད་ཅིང་འབྲེལ་པ་མེད་པར་</s>
    <s id="115:2">ཤེས་རབ་འཕེལ་བར་བྱེད་པ་དང་།</s>
    <s id="115:3">དབང་དུ་གྱུར་ཅིང་ཐོགས་པ་མེད་པར་གྱུར་པར་</s>
    <s id="115:4">དེའི་ཕྱིར་ས་དགུ་པ་ནི་ལེགས་པའི་བློ་གྲོས་ཞེས་བྱའོ། །</s>
  </p>
  <p id="116">
    <s id="116:1">ཆོས་ཀྱི་སྐུ་ནམ་ [66b.6]མཁའ་དང་འདྲ་བ་དང་།</s>
    <s id="116:2">ཤེས་རབ་སྤྲིན་ཆེན་པོ་ལྟ་བུར་གྱུར་ནས་</s>
  </p>
  <p id="117">
    <s id="117:1">ཐམས་ཅད་ཀུན་ཏུ་ཁྱབ་པར་གཡོགས་པར་བྱེད་པའི་ཕྱིར་</s>
    <s id="117:2">དེ་ལྟ་བས་ན་ས་བཅུ་པ་ནི་ཆོས་ཀྱི་སྤྲིན་ཞེས་བྱའོ། །</s>
  </p>
  <p id="118">
    <s id="118:1">རིགས་ཀྱི་བུ་བདག་དང་ཆོས་ལ་མཚན་མ་ཡོད་པར་མངོན་པར་ཞེན་པའི་མ་རིག་པ་དང་།</s>
    <s id="118:2">འཁོར་བའི་ངན་ [66b.7]འགྲོ་ལ་སྐྲག་ཅིང་འཇིགས་པའི་མ་རིག་པ་སྟེ།</s>
  </p>
  <p id="119">
    <s id="119:1">མ་རིག་པ་འདི་གཉིས་ཀྱིས་ནི་ས་དང་པོ་ལ་སྒྲིབ་པར་བྱེད་དོ། །</s>
  </p>
  <p id="120">
    <s id="120:1">བསླབ་པའི་གནས་ཤིན་ཏུ་ཕྲ་མོ་དག་ལ་ཤེས་བཞིན་མེད་པས་ཉམས་པར་བྱས་པའི་མ་རིག་པ་དང་།</s>
    <s id="120:2">ལས་ཀྱི་འདུ་བྱེད་རྣམ་པ་སྣ་ཚོགས་སློང་བར་བྱེད་པའི་མ་རིག་པ་སྟེ།</s>
  </p>
  <p id="121">
    <s id="121:1">[67a] [67a.1]མ་རིག་པ་འདི་གཉིས་ཀྱིས་ནི་ས་གཉིས་པ་ལ་སྒྲིབ་པར་བྱེད་དོ། །</s>
  </p>
  <p id="122">
    <s id="122:1">མ་ཐོབ་པ་ཐོབ་པར་འདོད་པ་ལ་སྲེད་ཅིང་མངོན་པར་ཞེན་པའི་མ་རིག་པ་དང་།</s>
    <s id="122:2">གཟུངས་ཁྱད་པར་དུ་འཕགས་པ་དག་ལ་སྒྲིབ་པར་བྱེད་པའི་མ་རིག་པ་སྟེ།</s>
  </p>
  <p id="123">
    <s id="123:1">མ་རིག་པ་འདི་གཉིས་ཀྱིས་ནི་ས་གསུམ་ [67a.2]པ་ལ་སྒྲིབ་པར་བྱེད་དོ། །</s>
  </p>
  <p id="124">
    <s id="124:1">སྙོམས་པར་འཇུག་པའི་རོ་མྱང་བ་ལ་མངོན་པར་དགའ་བའི་མ་རིག་པ་དང་།</s>
    <s id="124:2">ཤིན་ཏུ་གྱ་ནོམ་པའི་ཆོས་རྣམ་པར་དག་པ་ལ་སྲེད་ཅིང་མོས་པའི་མ་རིག་པ་སྟེ།</s>
  </p>
  <p id="125">
    <s id="125:1">མ་རིག་པ་འདི་གཉིས་ཀྱིས་ནི་ས་བཞི་པ་ལ་སྒྲིབ་པར་བྱེད་དོ། །</s>
  </p>
  <p id="126">
    <s id="126:1">འཁོར་བ་ལ་རྒྱབ་ཀྱིས་ [67a.3]ཕྱོགས་པའི་མ་རིག་པ་དང་།</s>
    <s id="126:2">མྱ་ངན་ལས་འདས་པ་ལ་མངོན་པར་གཞོལ་བའི་མ་རིག་པ་སྟེ།</s>
  </p>
  <p id="127">
    <s id="127:1">མ་རིག་པ་འདི་གཉིས་ཀྱིས་ནི་ས་ལྔ་པ་ལ་སྒྲིབ་པར་བྱེད་དོ། །</s>
  </p>
  <p id="128">
    <s id="128:1">རྣལ་འབྱོར་མངོན་དུ་རྒྱུ་བའི་མ་རིག་པ་དང་།</s>
    <s id="128:2">མཚན་མ་རིགས་པ་མངོན་དུ་སྣང་བའི་མ་རིག་པ་སྟེ།</s>
  </p>
  <p id="129">
    <s id="129:1">མ་རིག་པ་འདི་ [67a.4]གཉིས་ཀྱིས་ནི་ས་དྲུག་པ་ལ་སྒྲིབ་པར་བྱེད་དོ། །</s>
  </p>
  <p id="130">
    <s id="130:1">མཚན་མ་ཤིན་ཏུ་ཕྲ་མོ་རྣམས་ལ་མངོན་སུམ་དུ་སྤྱོད་པའི་མ་རིག་པ་དང་།</s>
    <s id="130:2">མཚན་མ་མེད་པའི་ཡིད་ལ་བྱེད་པ་ལ་མངོན་པར་དགའ་བའི་མ་རིག་པ་སྟེ།</s>
  </p>
  <p id="131">
    <s id="131:1">མ་རིག་པ་འདི་གཉིས་ཀྱིས་ནི་ས་བདུན་པ་ལ་སྒྲིབ་པར་བྱེད་དོ། །</s>
  </p>
  <p id="132">
    <s id="132:1">མཚན་ [67a.5]མ་མེད་པར་སྒོམ་པ་ལ་མངོན་པར་རྩོལ་བའི་མ་རིག་པ་དང་།</s>
    <s id="132:2">མཚན་མ་ལ་དབང་ཐོབ་པ་ལ་མངོན་པར་ཞེན་པའི་མ་རིག་པ་སྟེ།</s>
  </p>
  <p id="133">
    <s id="133:1">མ་རིག་པ་འདི་གཉིས་ཀྱིས་ནི་ས་བརྒྱད་པ་ལ་སྒྲིབ་པར་བྱེད་དོ། །</s>
  </p>
  <p id="134">
    <s id="134:1">བསྟན་པར་བྱ་བའི་དོན་ཚད་མེད་པ་དང་། མིང་དང་ཚིག་དང་། ཡི་གེ་ཚད་མེད་ [67a.6]པ་གཉིས་པོ་འདི་དག་ལ་མི་མཁས་པའི་མ་རིག་པ་དང་།</s>
    <s id="134:2">ཚིག་གི་སྤོབས་པ་ཡིད་བཞིན་དུ་མ་གྱུར་པའི་མ་རིག་པ་སྟེ།</s>
  </p>
  <p id="135">
    <s id="135:1">མ་རིག་པ་འདི་གཉིས་ཀྱིས་ནི་ས་དགུ་པ་ལ་སྒྲིབ་པར་བྱེད་དོ། །</s>
  </p>
  <p id="136">
    <s id="136:1">རྫུ་འཕྲུལ་ཆེན་པོ་སྟོན་པ་ལ་རང་དབང་མ་ཐོབ་པའི་མ་རིག་པ་དང་།</s>
    <s id="136:2">ཤིན་ཏུ་ཕྲ་བའི་གསང་བའི་ལས་ཀྱི་ [67a.7]དངོས་པོ་ཁོང་དུ་མ་ཆུད་པའི་མ་རིག་པ་སྟེ།</s>
  </p>
  <p id="137">
    <s id="137:1">མ་རིག་པ་འདི་གཉིས་ཀྱིས་ནི་ས་བཅུ་པ་ལ་སྒྲིབ་པར་བྱེད་དོ། །</s>
  </p>
  <p id="138">
    <s id="138:1">སྤྱོད་ཡུལ་ཐམས་ཅད་ལ་ཤེས་བྱ་ཕྲ་མོས་བསྒྲིབས་པའི་མ་རིག་པ་དང་།</s>
    <s id="138:2">ཉོན་མོངས་པ་ཤིན་ཏུ་ཕྲ་བའི་གནས་ངན་ལེན་གྱི་མ་རིག་པ་སྟེ།</s>
  </p>
  <p id="139">
    <s id="139:1">མ་རིག་པ་འདི་གཉིས་ཀྱིས་ནི་ [67b] [67b.1]སངས་རྒྱས་ཀྱི་ས་ལ་སྒྲིབ་པར་བྱེད་དོ། །</s>
  </p>
  <p id="140">
    <s id="140:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་ས་དང་པོ་ལ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="141">
    <s id="141:1">ས་གཉིས་པ་ལ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="142">
    <s id="142:1">ས་གསུམ་པ་ལ་བཟོད་པའི་ཕ་རོལ་ [67b.2]ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="143">
    <s id="143:1">ས་བཞི་པ་ལ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="144">
    <s id="144:1">ས་ལྔ་པ་ལ་བསམ་གཏན་གྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="145">
    <s id="145:1">ས་དྲུག་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="146">
    <s id="146:1">ས་བདུན་པ་ལ་ཐབས་མཁས་པའི་ [67b.3]ཡེ་ཤེས་མཆོག་གི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="147">
    <s id="147:1">ས་བརྒྱད་པ་ལ་སྨོན་ལམ་གྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="148">
    <s id="148:1">ས་དགུ་པ་ལ་སྟོབས་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="149">
    <s id="149:1">ས་བཅུ་པ་ལ་ཡེ་ཤེས་ཀྱི་ཕ་རོལ་ཏུ་ཕྱིན་པ་ལ་སྤྱོད་པར་བྱེད་དོ། །</s>
  </p>
  <p id="150">
    <s id="150:1">རིགས་ཀྱི་བུ་ [67b.4]བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ནི་སེམས་བསྐྱེད་པ་དང་པོས་རིན་ཆེན་མཆོག་གི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="151">
    <s id="151:1">སེམས་བསྐྱེད་པ་གཉིས་པས་ཡིད་དུ་འོང་བའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="152">
    <s id="152:1">སེམས་བསྐྱེད་པ་ [67b.5]གསུམ་པས་ཤིན་ཏུ་བསྒུལ་བར་དཀའ་བའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="153">
    <s id="153:1">སེམས་བསྐྱེད་པ་བཞི་པས་ཕྱིར་མི་ལྡོག་པའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="154">
    <s id="154:1">སེམས་བསྐྱེད་པ་ལྔ་པས་རིན་པོ་ཆེའི་མེ་ཏོག་གི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་ [67b.6]བྱེད་དོ། །</s>
  </p>
  <p id="155">
    <s id="155:1">སེམས་བསྐྱེད་པ་དྲུག་པས་ཉི་མའི་དཀྱིལ་འཁོར་འོད་ཟེར་འབར་བའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="156">
    <s id="156:1">སེམས་བསྐྱེད་པ་བདུན་པས་སྨོན་ལམ་ཐམས་ཅད་ཡིད་བཞིན་དུ་མངོན་པར་གྲུབ་པའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="157">
    <s id="157:1">སེམས་ [67b.7]བསྐྱེད་པ་བརྒྱད་པས་མངོན་སུམ་དུ་གནས་པར་བྱེད་པའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="158">
    <s id="158:1">སེམས་བསྐྱེད་པ་དགུ་པས་ཡེ་ཤེས་ཀྱི་སྙིང་པོའི་ཏིང་ངེ་འཛིན་ཡོངས་སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="159">
    <s id="159:1">སེམས་བསྐྱེད་པ་བཅུ་པས་དཔའ་བར་འགྲོ་བའི་ཏིང་ངེ་འཛིན་ཡོངས་ [68a] [68a.1]སུ་སྡུད་ཅིང་སྐྱེད་པར་བྱེད་དོ། །</s>
  </p>
  <p id="160">
    <s id="160:1">རིགས་ཀྱི་བུ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སེམས་བསྐྱེད་པ་རྣམ་པ་བཅུ་ཞེས་བྱའོ། །</s>
  </p>
  <p id="161">
    <s id="161:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱིས་ས་དང་པོ་ལས་ཐོབ་པའི་ [68a.2]གཟུངས་གང་ཡིན་པ་དེ་ནི་ཡོན་ཏན་ལ་གནས་པའི་སྟོབས་ཞེས་བྱའོ། །</s>
  </p>
  <p id="162">
    <s id="162:1">དེ་ནས་བཅོམ་ལྡན་འདས་ཀྱིས་གཟུངས་སྔགས་བཀའ་སྩལ་པ།</s>
    <s id="162:2">ཏདྱ་ཐཱ། པཱུརྞ་མ་ནོར་ཐེ། དོ་ཧོ་དོ་ཧོ། ཡཱ་བཏ་སཱུརྱ། ཨ་བ་བྷཱ་ས་ཏཱ། ཡཱ་བད་ཙནྡྲེ། དཽ་དནྟེ། ཏཱ་བད་རཀྵ་མཱན་དཎྜ་ [68a.3]པ་རི་ཧཱ་རཾ་ཀུ་རུ་སྭཱ་ཧཱ།</s>
    <s id="162:3">རིགས་ཀྱི་བུ་གཟུངས་འདི་ནི་གང་གཱའི་ཀླུང་གི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་དང་པོའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་པ་ཡིན་ཏེ</s>
  </p>
  <p id="163">
    <s id="163:1">གང་ལ་ལ་ཞིག་གིས་གཟུངས་སྔགས་འདི་ཁ་ཏོན་དུ་འདོན་ [68a.4]ཅིང་ཡོངས་སུ་འཛིན་པར་བྱེད་ན་འདི་ལྟ་སྟེ། </s>
  </p>
  <p id="164">
    <s id="164:1">སྟག་དང་། སྤྱང་ཀི་དང་། སེང་གེ་དང་། གཅན་གཟན་མ་རུངས་པའི་རིགས་ཀྱི་རྣམ་པ་དང་། ཡི་དགས་མ་རུངས་པ་དང་། མི་དང་། མི་མ་ཡིན་པ་ལ་སོགས་པས་ཕྱིར་རྒོལ་བ་དང་། གདོན་བགེགས་དང་། སྡུག་ [68a.5]བསྔལ་གྱིས་འཚེ་བའི་འཇིགས་པ་ཐམས་ཅད་ལས་ཐར་བར་འགྱུར་ཞིང་</s>
    <s id="164:2">སྒྲིབ་པ་ལྔ་ལས་རྣམ་པར་གྲོལ་ནས་</s>
  </p>
  <p id="165">
    <s id="165:1">ས་དང་པོ་མི་བརྗེད་ཅིང་རྗེས་སུ་དྲན་པར་འགྱུར་རོ། །</s>
    <s id="165:2">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་ས་གཉིས་པ་ལས་ཐོབ་པའི་གཟུངས་གང་ཡིན་པ་དེ་ནི་ [68a.6]ཤིན་ཏུ་བདེ་བའི་གནས་ཞེས་བྱའོ། །</s>
  </p>
  <p id="166">
    <s id="166:1">ཏདྱ་ཐཱ། ཨུཏྟོ་ལི། ཙི་རི་ཙི་རི། ཨུཏྟོ་རཱ་ཏོ་རཱ་ཎཱ་མ། ཤཱནྟོ། ཤཱནྟོ། ཨུཏྟོ་ལི། ཧུ་ལུ་ཧུ་ལུ་སྭཱ་ཧཱ།</s>
    <s id="166:2">རིགས་ཀྱི་བུ་གཟུངས་སྔགས་འདི་ནི་གང་གཱའི་ཀླུང་གཉིས་ཀྱི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་ [68a.7]གཉིས་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་པ་ཡིན་ཏེ</s>
  </p>
  <p id="167">
    <s id="167:1">གང་ལ་ལ་ཞིག་གིས་གཟུངས་སྔགས་འདི་ཁ་ཏོན་དུ་འདོན་ཅིང་ཡོངས་སུ་འཛིན་པར་བྱེད་ན་</s>
  </p>
  <p id="168">
    <s id="168:1">གཅན་གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་མ་ཡིན་པ་ལ་སོགས་པས་ [68b] [68b.1]ཕྱིར་རྒོལ་བ་དང་། གདོན་བགེགས་དང་། སྡུག་བསྔལ་གྱིས་འཚེ་བའི་འཇིགས་པ་ཐམས་ཅད་ལས་ཐར་བར་འགྱུར་ཞིང་</s>
    <s id="168:2">སྒྲིབ་པ་ལྔ་ལས་རྣམ་པར་གྲོལ་ནས་</s>
  </p>
  <p id="169">
    <s id="169:1">ས་གཉིས་པ་མི་བརྗེད་ཅིང་རྗེས་སུ་དྲན་པར་འགྱུར་རོ། །</s>
    <s id="169:2">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་ [68b.2]པོས་ས་གསུམ་པ་ལས་ཐོབ་པའི་གཟུངས་གང་ཡིན་པ་དེ་ནི་ཤིན་ཏུ་རྒྱལ་བར་དཀའ་བའི་སྟོབས་ཞེས་བྱའོ། །</s>
  </p>
  <p id="170">
    <s id="170:1">ཏདྱ་ཐཱ། དནྠི་ཀེ། པནྠི་ཀེ། ཀ་ར་ཐཱ། ཀཽ་ར་ཐི། ཀེ་ཡཱུ་རེ། དནྟེ་ལེ་སྭཱ་ཧཱ།</s>
    <s id="170:2">རིགས་ཀྱི་བུ་གཟུངས་འདི་ནི་གང་གཱའི་ཀླུང་གསུམ་གྱི་བྱེ་མ་སྙེད་ཀྱི་གྲངས་ལས་འདས་ [68b.3]པའི་སངས་རྒྱས་རྣམས་ཀྱིས་ས་གསུམ་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་པ་ཡིན་ཏེ</s>
  </p>
  <p id="171">
    <s id="171:1">གང་ལ་ལ་ཞིག་གིས་གཟུངས་སྔགས་འདི་ཁ་ཏོན་དུ་འདོན་ཅིང་ཡོངས་སུ་འཛིན་པར་བྱེད་ན་</s>
  </p>
  <p id="172">
    <s id="172:1">གཅན་གཟན་མ་རུངས་པ་དང་། ཡི་དགས་མ་རུངས་པ་དང་། [68b.4]མི་དང་མི་མ་ཡིན་པ་ལ་སོགས་པས་ཕྱིར་རྒོལ་བ་དང་། གདོན་བགེགས་དང་། སྡུག་བསྔལ་གྱིས་འཚེ་བའི་འཇིགས་པ་ལས་ཐར་བར་འགྱུར་ཞིང་</s>
    <s id="172:2">སྒྲིབ་པ་ལྔ་ལས་རྣམ་པར་གྲོལ་ནས</s>
  </p>
  <p id="173">
    <s id="173:1">ས་གསུམ་པ་མི་བརྗེད་ཅིང་རྗེས་སུ་དྲན་པར་འགྱུར་རོ། །</s>
    <s id="173:2">རིགས་ཀྱི་བུ་བྱང་ཆུབ་ [68b.5]སེམས་དཔའ་སེམས་དཔའ་ཆེན་པོས་ས་བཞི་པ་ལས་ཐོབ་པའི་གཟུངས་གང་ཡིན་པ་དེ་ནི་རྒྱ་ཆེར་ཕན་འདོགས་པ་ཞེས་བྱའོ། །</s>
  </p>
  <p id="174">
    <s id="174:1">ཏདྱ་ཐཱ། ཤི་རི་ཤི་རི། དི་མ་དི་མ་ནི། དྷ་རི་དྷ་རི་ཎི། ཤི་རི་ཤི་རི་ཎི། བི་ཤ་ལཱ། བི་ཤ་ལཱ། བ་ཤ་བ་ཤ་ནི། བནྡྷ་ནི་ཡེ་སྭཱ་ཧཱ།</s>
    <s id="174:2">རིགས་ཀྱི་བུ་ [68b.6]གཟུངས་འདི་ནི་གང་གཱའི་ཀླུང་བཞིའི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་བཞི་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་པ་ཡིན་ཏེ</s>
  </p>
  <p id="175">
    <s id="175:1">གང་ལ་ལ་ཞིག་གིས་གཟུངས་སྔགས་འདི་ཁ་ཏོན་དུ་འདོན་ཅིང་ཡོངས་སུ་འཛིན་པར་བྱེད་ན་ </s>
  </p>
  <p id="176">
    <s id="176:1">[68b.7]གཅན་གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་མ་ཡིན་པ་ལ་སོགས་པས་ཕྱིར་རྒོལ་བ་དང་། གདོན་བགེགས་དང་། སྡུག་བསྔལ་གྱིས་འཚེ་བའི་འཇིགས་པ་རྣམས་ལས་ཐར་བར་འགྱུར་ཞིང་</s>
    <s id="176:2">སྒྲིབ་པ་ལྔ་ལས་རྣམ་པར་གྲོལ་ནས་</s>
  </p>
  <p id="177">
    <s id="177:1">ས་བཞི་པ་མི་ [69a] [69a.1]བརྗེད་ཅིང་རྗེས་སུ་དྲན་པར་འགྱུར་རོ། །</s>
    <s id="177:2">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་ས་ལྔ་པ་ལས་འཐོབ་པའི་གཟུངས་གང་ཡིན་པ་དེ་ནི་ཡོན་ཏན་སྣ་ཚོགས་ཀྱིས་རབ་ཏུ་བརྒྱན་པ་ཞེས་བྱའོ། །</s>
  </p>
  <p id="178">
    <s id="178:1">ཏདྱ་ཐཱ། ཧ་རི་ཧ་རི་ཎི། ཙི་རི་ཙི་རི་ཎི། [69a.2]རིམཱ་ཎི། སཾ་ཀ་རི་མཱ་ཎི། སཱ་མ་བཱ་ས་ནི། ཛམྦྷ་ནི། སྟམྦྷ་ནི། མོ་ཧ་ནི། སྭ་ཡཾ་བྷུཀྐེ་སྭཱ་ཧཱ།</s>
    <s id="178:2">རིགས་ཀྱི་བུ་གཟུངས་འདི་ནི་གང་གཱའི་ཀླུང་ལྔའི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་ལྔ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ [69a.3]ཡོངས་སུ་བསྲུང་བའི་ཕྱིར་གསུངས་ཏེ</s>
  </p>
  <p id="179">
    <s id="179:1">གང་ལ་ལ་ཞིག་གིས་གཟུངས་སྔགས་འདི་ཁ་ཏོན་དུ་འདོན་ཅིང་འཛིན་པར་བྱེད་ན་</s>
  </p>
  <p id="180">
    <s id="180:1">འཇིགས་ཤིང་སྐྲག་པ་རྣམས་ལས་ཐར་བ་དང་།</s>
    <s id="180:2">གཅན་གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་མ་ཡིན་པ་ལ་སོགས་ [69a.4]པ་དགྲ་དང་རྐུན་པོ་དང་། གློ་བུར་གྱི་གནོད་པ་དང་། ཉོན་མོངས་པ་དང་། སྡུག་བསྔལ་རྣམས་དང་།</s>
    <s id="180:3">སྒྲིབ་པ་ལྔ་ལས་རྣམ་པར་གྲོལ་ཏེ་</s>
  </p>
  <p id="181">
    <s id="181:1">ས་ལྔ་པ་མི་བརྗེད་པར་དྲན་ནོ། །</s>
  </p>
  <p id="182">
    <s id="182:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ས་དྲུག་པ་ལས། གཟུངས་ཐོབ་པའི་ [69a.5]མིང་ཡོངས་སུ་རྒྱས་པའི་ཡེ་ཤེས་ཞེས་བྱའོ། །</s>
  </p>
  <p id="183">
    <s id="183:1">གཟུངས་ལ། ཏདྱ་ཐཱ། བི་ཏོ་རི། བི་ཏོ་རི། མ་རི་ཎི། ཀ་ལི་ཀ་ལི། བི་དྷོ་ཧནྟེ། ལུ་ལུ་ལུ་ལུ་ཙུ་ལུ་ཙུ་ལུ་ཏོ་ལཱུ་བ་ཏོ་ལཱུ་བ་ཤ་ཤ་ཤཙྪ། པ་རི་ཤ། སྭ་སྟི་སརྦ་སཏྭཱ་ནཱཾ། སིདྡྷྱ་ནཱུ་མ་མ་མནྟྲ། པ་ད་ནི་སྭཱ་ཧཱ།</s>
    <s id="183:2">རིགས་ [69a.6]ཀྱི་བུ་གཟུངས་འདི་ནི་གང་གཱའི་ཀླུང་དྲུག་གི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་དྲུག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཡོངས་སུ་བསྲུང་བའི་ཕྱིར་གསུངས་ཏེ</s>
  </p>
  <p id="184">
    <s id="184:1">གང་ལ་ལ་ཞིག་གིས་གཟུངས་སྔགས་འདི་འདོན་ཅིང་འཛིན་ན་ </s>
  </p>
  <p id="185">
    <s id="185:1">[69a.7]འཇིགས་ཤིང་སྐྲག་པ་ལས་ཐར་བ་དང་།</s>
    <s id="185:2">གཅན་གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་མ་ཡིན་པ་ལ་སོགས་པ་དགྲ་དང་། རྐུན་པོ་དང་། བློ་བུར་གྱི་གནོད་པ་དང་། ཉོན་མོངས་པ་དང་། སྡུག་བསྔལ་རྣམས་དང་།</s>
    <s id="185:3">སྒྲིབ་པ་ལྔ་ [69b] [69b.1]ལས་རྣམ་པར་གྲོལ་ཏེ</s>
  </p>
  <p id="186">
    <s id="186:1">ས་དྲུག་པ་མི་བརྗེད་པར་དྲན་ནོ། །</s>
  </p>
  <p id="187">
    <s id="187:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་པོས་ས་བདུན་པ་ལས་གཟུངས་ཐོབ་པའི་མིང་རྒྱལ་བའི་ཆོས་ཀྱི་སྤྱོད་པ་ཞེས་བྱ་སྟེ། </s>
  </p>
  <p id="188">
    <s id="188:1">གཟུངས་ལ། ཏདྱ་ཐཱ། ཛ་ཧ་ཛ་ཧ་རུ། ཛ་ཧ་ཛ་ཧ་ཛ་ཧ་རུ། བཻ་ [69b.2]ལུ་ཀེ་བཻ་ལུ་ཀེ། ཨ་མྲྀ་ཏག་ཎི། པུ་རུ་ཥ་ཎི། བེ་རུ་ཏེ་ཀེ་པ་རུ་བཏྟ། བི་དྷེ་ཧེ་ཀེ། བིནྡ་བི་ལེ་ནི། ཨ་མྲྀ་ལུ་ཏེ་ཀི། བཻ་ཛུ་ཡུ་བཻ་ཛུ་ཡུ་སྭཱ་ཧཱ།</s>
    <s id="188:2">རིགས་ཀྱི་བུ་གཟུངས་འདི་ནི་གང་གཱའི་ཀླུང་བདུན་གྱི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ [69b.3]ས་བདུན་པའི་བྱང་ཆུབ་སེམས་དཔའ་རྣམས་ཡོངས་སུ་བསྲུང་བའི་ཕྱིར་གསུངས་ཏེ</s>
  </p>
  <p id="189">
    <s id="189:1">གང་ལ་ལ་གཟུངས་སྔགས་འདི་འདོན་ཅིང་འཛིན་ན་</s>
  </p>
  <p id="190">
    <s id="190:1">འཇིགས་ཤིང་སྐྲག་པ་རྣམས་ལས་ཐར་བ་དང་།</s>
    <s id="190:2">གཅན་གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་ [69b.4]མ་ཡིན་པ་ལ་སོགས་པ་དགྲ་དང་། རྐུན་པོ་དང་། གློ་བུར་གྱི་གནོད་པ་དང་། ཉོན་མོངས་པ་དང་། སྡུག་བསྔལ་གྱི་རྣམ་པ་དང་།</s>
    <s id="190:3">སྒྲིབ་པ་ལྔ་ལས་རྣམ་པར་གྲོལ་ཏེ</s>
  </p>
  <p id="191">
    <s id="191:1">ས་བདུན་པ་མི་བརྗེད་པར་དྲན་ནོ། །</s>
  </p>
  <p id="192">
    <s id="192:1">རིགས་ཀྱི་བུ་བྱང་ཆུབ་སེམས་དཔའ་སེམས་དཔའ་ཆེན་ [69b.5]པོ་ས་བརྒྱད་པ་ལས་གཟུངས་ཐོབ་པའི་མིང་ནི་མི་ཟད་པའི་མཛོད་ཅེས་བྱ་སྟེ།  གཟུངས་ལ།</s>
    <s id="192:2">ཏདྱ་ཐཱ། ཤི་རི་ཤི་རི་ཤི་རི་ཎི། མི་ཏེ་མི་ཏེ། ཀ་རི་ཀ་རི། ཧེ་རུ་ཧེ་རུ། ཙུ་རུ་ཙུ་རུ། བནྡྷ་ནི་སྭཱ་ཧཱ།</s>
    <s id="192:3">རིགས་ཀྱི་བུ་གཟུངས་འདི་ནི་གང་གཱའི་ཀླུང་བརྒྱད་ཀྱི་བྱེ་མ་སྙེད་ཀྱི་གྲངས་ [69b.6]ལས་འདས་པའི་སངས་རྒྱས་རྣམས་ཀྱིས་ས་བརྒྱད་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་ཏེ</s>
  </p>
  <p id="193">
    <s id="193:1">གང་ལ་ལ་ཞིག་གིས་གཟུངས་སྔགས་འདི་འདོན་ཅིང་འཛིན་ན་</s>
  </p>
  <p id="194">
    <s id="194:1">འཇིགས་ཤིང་སྐྲག་པ་རྣམས་ལས་ཐར་བ་དང་།</s>
    <s id="194:2">གཅན་གཟན་མ་རུངས་པ་དང་། ཡི་ [69b.7]དགས་མ་རུངས་པ་དང་། མི་དང་མི་མ་ཡིན་པ་ལ་སོགས་པ་དགྲ་དང་། རྐུན་པོ་དང་། གློ་བུར་གྱི་གནོད་པ་དང་། ཉོན་མོངས་པ་དང་། སྡུག་བསྔལ་དང་།</s>
    <s id="194:3">སྒྲིབ་པ་ལྔ་ལས་རྣམ་པར་གྲོལ་ཏེ་</s>
  </p>
  <p id="195">
    <s id="195:1">ས་བརྒྱད་པ་མི་བརྗེད་པར་དྲན་ནོ། །</s>
  </p>
  <p id="196">
    <s id="196:1">རིགས་ཀྱི་བུ་བྱང་ཆུབ་སེམས་ [70a] [70a.1]དཔའ་སེམས་དཔའ་ཆེན་པོ་ས་དགུ་པ་ལས་གཟུངས་ཐོབ་པའི་མིང་དཔག་ཏུ་མེད་པའི་སྒོ་ཞེས་བྱ་སྟེ།  གཟུངས་ལ།</s>
    <s id="196:2">ཏདྱ་ཐཱ། ཧ་རི་ཙནྜ་ལི་ཀེ། ཀུ་ལ་མ་བྷ་དྲི། ཏོ་ར་སི་པ་ཏ་པ་ཏ་སི། ཤི་རི་ཤི་རི་ག་ཤི་རི་ག་པི་ཤི་རི་སྭ་སྭསྟི། སརྦ་ས་ཏྭ་ནཾ་སྭ་ཧ།</s>
    <s id="196:3">རིགས་ཀྱི་བུ་གཟུངས་ [70a.2]འདི་ནི་གང་གའི་ཀླུང་དགུའི་བྱེ་མ་སྙེད་ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་དགུ་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་ཏེ</s>
  </p>
  <p id="197">
    <s id="197:1">གང་ལ་ལ་ཞིག་གིས་གཟུངས་སྔགས་འདི་འདོན་ཅིང་འཛིན་ན་</s>
  </p>
  <p id="198">
    <s id="198:1">འཇིགས་ཤིང་སྐྲག་པ་རྣམས་ལས་ཐར་བ་དང་།</s>
    <s id="198:2">གཅན་ [70a.3]གཟན་མ་རུངས་པ་དང་། ཡི་དགས་མ་རུངས་པ་དང་། མི་དང་མི་མ་ཡིན་པ་ལ་སོགས་པ་དགྲ་དང་། རྐུན་པོ་དང་། གློ་བུར་གྱི་གནོད་པ་དང་། ཉོན་མོངས་པ་དང་། སྡུག་བསྔལ་བ་དང་།</s>
    <s id="198:3">སྒྲིབ་པ་ལྔ་ལས་རྣམ་པར་གྲོལ་ཏེ་</s>
  </p>
  <p id="199">
    <s id="199:1">ས་དགུ་པ་མི་བརྗེད་པར་དྲན་ནོ། །</s>
  </p>
  <p id="200">
    <s id="200:1">རིགས་ཀྱི་ [70a.4]བུ་བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་པ་ལ་གཟུངས་ཐོབ་པའི་མིང་རྡོ་རྗེའི་རི་འཇོམས་པ་ཞེས་བྱ་སྟེ།  གཟུངས་ལ།</s>
    <s id="200:2">ཏདྱ་ཐཱ། སིདྡྷེ་སུ་སིདྡྷེ། མོ་ཙ་ནི། མོ་ཀྵ་ནི། མུཀྟེ་བི་མུཀྟེ། ཨ་མ་ལེ་བི་མ་ལེ་ད་མ་ལེ། མཱངྒ་ལེ། ཧི་ར་ཎྱ་གརྦྷེ། རཏྣ་གརྦྷེ། ས་མནྟ་བྷ་དྲེ། སརྦ་ [70a.5]ཨརྠ་སྭ་དྷ་ནི། མ་ན་སེ། མ་ཧཱ་མ་ན་སེ་ཨད་བྷུ་ཏེ། ཨ་ཏྱད་བྷུ་ཏེ་ཨ་ར་ཛེ། བི་ར་ཛེ་ཨ་ཙ་ཏེ་ཨ་མྲྀ་ཏེ་ཨ་ར་ཛེ་བི་ར་ཛེ་པྲཧྨེ་པྲཧྨ་སྭ་རེ་པཱུ་ར་ཎི་པཱུ་ར་ཎི་མ་ནོ་ར་ཐེ་སྭཱ་ཧཱ།</s>
    <s id="200:3">རིགས་ཀྱི་བུ་གཟུངས་འདི་ནི་དབང་བསྐུར་བའི་བཀྲ་ཤིས་ཀྱི་ཚིག་སྟེ།</s>
  </p>
  <p id="201">
    <s id="201:1">འདི་ནི་གང་གཱའི་ཀླུང་བཅུའི་བྱེ་མ་སྙེད་ [70a.6]ཀྱི་གྲངས་ལས་འདས་པའི་སངས་རྒྱས་རྣམས་ཀྱིས་ས་བཅུ་པའི་བྱང་ཆུབ་སེམས་དཔའ་ཡོངས་སུ་བསྲུང་བའི་ཕྱིར་གསུངས་ཏེ། </s>
  </p>
  <p id="202">
    <s id="202:1">གང་ལ་ལ་ཞིག་གིས་གཟུངས་སྔགས་འདི་འདོན་ཅིང་འཛིན་ན་</s>
    <s id="202:2">འཇིགས་ཤིང་སྐྲག་པ་ལས་གྲོལ་ཏེ།</s>
  </p>
  <p id="203">
    <s id="203:1">གཅན་གཟན་མ་རུངས་པ་དང་། ཡི་དགས་ [70a.7]མ་རུངས་པ་དང་། མི་དང་མི་མ་ཡིན་པ་ལ་སོགས་པ་དགྲ་དང་། རྐུན་པོ་དང་། གློ་བུར་གྱི་གནོད་པ་དང་།</s>
    <s id="203:2">གདུག་ཅིང་གནོད་པ་ཐམས་ཅད་བསལ་ཅིང་ཟད་ནས་</s>
  </p>
  <p id="204">
    <s id="204:1">སྒྲིབ་པ་ལྔ་ལས་གྲོལ་ཏེ་</s>
  </p>
  <p id="205">
    <s id="205:1">ས་བཅུ་པ་མི་བརྗེད་པར་དྲན་ནོ། །</s>
  </p>
  <p id="206">
    <s id="206:1">དེ་ནས་བྱང་ཆུབ་སེམས་དཔའ་སེང་གེའི་མཚན་ཉིད་འོད་ [70b] [70b.1]འཕྲོ་བས་སངས་རྒྱས་ཀྱིས་བསམ་གྱིས་མི་ཁྱབ་པའི་གཟུངས་བཤད་པ་འདི་ཐོས་ནས་</s>
    <s id="206:2">འདུག་པའི་སྟན་ལས་ལངས་ཏེ།</s>
  </p>
  <p id="207">
    <s id="207:1">བླ་གོས་ཕྲག་པ་གཅིག་ཏུ་བྱས་ནས་</s>
  </p>
  <p id="208">
    <s id="208:1">པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ནས་</s>
  </p>
  <p id="209">
    <s id="209:1">གུས་པར་སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ [70b.2]ཏེ་ཚིགས་སུ་བཅད་པ་འདིས་སངས་རྒྱས་ལ་བསྟོད་དོ། །</s>
  </p>
  <p id="210">
    <s id="210:1">དཔེ་མེད་དེ་ལ་གུས་ཕྱག་འཚལ། ། ཤིན་ཏུ་ཟབ་པའི་མཚན་ཉིད་ཆོས། །</s>
    <s id="210:2">སྐྱེ་བོ་ཡང་དག་ཤེས་སྟོར་བ། །</s>
    <s id="210:3">སངས་རྒྱས་ཉག་གཅིག་འདྲེན་ཅིང་སྒྲོལ། །</s>
  </p>
  <p id="211">
    <s id="211:1">དེ་བཞིན་གཤེགས་པ་ཤེས་རབ་སྤྱན། །ཆོས་ཀྱི་མཚན་ [70b.3]ཉིད་གཅིག་མི་གཟིགས། །</s>
  </p>
  <p id="212">
    <s id="212:1">ཡང་དག་ཆོས་ཀྱི་སྤྱན་གྱིས་ནི། །ཡོངས་སུ་བརྟགས་པ་བསམ་མི་ཁྱབ། །</s>
  </p>
  <p id="213">
    <s id="213:1">ཆོས་གཅིག་ཀྱང་ནི་སྐྱེ་བ་མེད། །</s>
  </p>
  <p id="214">
    <s id="214:1">ཆོས་གཅིག་ཀྱང་ནི་འགོག་པ་མེད། །</s>
  </p>
  <p id="215">
    <s id="215:1">དེ་ལྟར་མཉམ་པར་གཟིགས་པས་ན། །</s>
  </p>
  <p id="216">
    <s id="216:1">བླ་ན་མེད་པའི་གནས་སུ་སོན། །</s>
  </p>
  <p id="217">
    <s id="217:1">འཁོར་ [70b.4]བ་དག་ཀྱང་མི་འཇིགས་ཏེ། ། མྱ་ངན་འདས་ལ་ཡང་མི་གནས། །</s>
    <s id="217:2">མཐའ་གཉིས་ལ་ཡང་མི་ཆགས་པས། །</s>
    <s id="217:3">དེ་ཕྱིར་མྱ་ངན་འདས་པ་ཐོབ། །</s>
  </p>
  <p id="218">
    <s id="218:1">དག་དང་མ་དག་ཕྱོགས་ལ་ཡང་། །བཅོམ་ལྡན་འདས་ཀྱིས་རོ་གཅིག་མཁྱེན། །</s>
  </p>
  <p id="219">
    <s id="219:1">རྣམ་པར་མི་རྟོག་དབྱིངས་ཀྱིས་ནི། ། [70b.5]མཆོག་ཏུ་རྣམ་དག་ཐོབ་པར་འགྱུར། །</s>
  </p>
  <p id="220">
    <s id="220:1">བཅོམ་ལྡན་འདས་ནི་མཐའ་མེད་སྐུ། །</s>
    <s id="220:2">ཡི་གེ་འབྲུ་གཅིག་མ་བཤད་ཀྱང་། །</s>
    <s id="220:3">སློབ་མ་མང་པོ་རྣམས་དག་ལ། །ཆོས་ཀྱི་ཆར་གྱིས་རྒྱས་པར་མཛད། །</s>
  </p>
  <p id="221">
    <s id="221:1">སྐྱེ་བོ་མཚན་མ་སངས་རྒྱས་གཟིགས། ། སྣ་ཚོགས་ཐམས་ཅད་ཀུན་ [70b.6]ཀྱང་མཁྱེན། །</s>
  </p>
  <p id="222">
    <s id="222:1">འོན་ཀྱང་སྡུག་བསྔལ་དེ་དག་ལ། །རྟག་པར་འདྲེན་ཅིང་སྐྱོབ་པར་མཛད། །</s>
  </p>
  <p id="223">
    <s id="223:1">སྐྱིད་སྡུག་རྟག་དང་མི་རྟག་དང་། །</s>
    <s id="223:2">བདག་ཡོད་བདག་མེད་ལ་སོགས་པ། །</s>
    <s id="223:3">གཅིག་དང་ཐ་དད་མ་ཡིན་ཏེ། །</s>
  </p>
  <p id="224">
    <s id="224:1">མི་སྐྱེ་འགོག་པའང་མ་ཡིན་ནོ། །</s>
  </p>
  <p id="225">
    <s id="225:1">དེ་ལ་སོགས་པའི་གཞུང་མང་ [70b.7]པོ། །བཤད་པའི་ཕྱིར་ནི་རྣམ་པ་ཡོད། །</s>
  </p>
  <p id="226">
    <s id="226:1">དཔེ་རུ་ལུང་སྟོང་བྲག་ཅ་འདྲ། །</s>
  </p>
  <p id="227">
    <s id="227:1">སངས་རྒྱས་ཉག་གཅིག་མངོན་པར་མཁྱེན། །</s>
  </p>
  <p id="228">
    <s id="228:1">ཆོས་ཀྱི་དབྱིངས་ལ་བྱེ་བྲག་མེད། །</s>
  </p>
  <p id="229">
    <s id="229:1">དེ་ཕྱིར་ཐེག་པ་ཐ་དད་མེད། །</s>
  </p>
  <p id="230">
    <s id="230:1">སྐྱེ་བོ་དག་ནི་བསྒྲལ་བའི་ཕྱིར། །</s>
    <s id="230:2">བསྟན་པ་རྣམ་པ་གསུམ་ཡང་ཡོད། །</s>
  </p>
  <p id="231">
    <s id="231:1">[71a] [71a.1]དེ་ནས་ཚངས་པའི་རྒྱལ་པོ་ཆེན་པོ་འདུག་པའི་སྟན་ལས་ལངས་ཏེ་</s>
    <s id="231:2">བླ་གོས་ཕྲག་པ་གཅིག་ཏུ་བྱས་ནས་</s>
    <s id="231:3">པུས་མོ་གཡས་པའི་ལྷ་ང་ས་ལ་བཙུགས་ཏེ།</s>
  </p>
  <p id="232">
    <s id="232:1">ཐལ་མོ་སྦྱར་ནས་གུས་པར་</s>
    <s id="232:2">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ནས་</s>
    <s id="232:3">སངས་རྒྱས་ལ་འདི་སྐད་ཅེས་ [71a.2]གསོལ་ཏོ། །</s>
  </p>
  <p id="233">
    <s id="233:1">བཅོམ་ལྡན་འདས་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་</s>
    <s id="233:2">དཀོན་ཞིང་དཔག་ཏུ་མེད་པ་འདི་</s>
    <s id="233:3">ཐོག་མ་དང་བར་མ་དང་ཐ་མར་དགེ་གཞུང་དང་ཚིག་འབྲུ་བཟང་པོ་</s>
    <s id="233:4">སངས་རྒྱས་ཀྱི་ཆོས་ཐམས་ཅད་གྲུབ་པར་ནུས་པ་འདི་</s>
    <s id="233:5">འཛིན་ཅིང་འཆང་བའི་ [71a.3]མི་ནི་སངས་རྒྱས་ཐམས་ཅད་ལ་ལན་གློན་པ་ཞེས་བགྱིའོ། །</s>
  </p>
  <p id="234">
    <s id="234:1">སངས་རྒྱས་ཀྱིས་འདི་སྐད་ཅེས་བཀའ་སྩལ་ཏོ། །</s>
  </p>
  <p id="235">
    <s id="235:1">རིགས་ཀྱི་བུ་དེ་དེ་བཞིན་ཏེ། དེ་དེ་བཞིན་ནོ། །</s>
  </p>
  <p id="236">
    <s id="236:1">ཁྱེད་ཀྱིས་སྨྲས་པ་བཞིན་ཏེ། </s>
  </p>
  <p id="237">
    <s id="237:1">རིགས་ཀྱི་བུ་མདོ་སྡེ་འདི་མཉན་ཅིང་ཐོས་པ་ནི་</s>
    <s id="237:2">ཀུན་ཀྱང་བླ་ན་མེད་པ་ཡང་ [71a.4]དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་གོ། །</s>
  </p>
  <p id="238">
    <s id="238:1">དེ་ཅིའི་ཕྱིར་ཞེ་ན།</s>
    <s id="238:2">རིགས་ཀྱི་བུ་མདོ་སྡེ་འདིས་ནི་ཕྱིར་མི་ལྡོག་པའི་སའི་བྱང་ཆུབ་སེམས་དཔའ་མཆོག་གི་དགེ་བའི་རྩ་བ་སྨིན་ཅིང་གྲུབ་པར་ནུས་སོ། །</s>
  </p>
  <p id="239">
    <s id="239:1">འདི་ནི་མཆོག་གི་ཆོས་ཀྱི་ཕྱག་རྒྱའོ། །</s>
  </p>
  <p id="240">
    <s id="240:1">འདི་ནི་མདོ་སྡེ་ཐམས་ [71a.5]ཅད་ཀྱི་རྒྱལ་པོ་སྟེ། </s>
  </p>
  <p id="241">
    <s id="241:1">མཉན་ཅིང་ཐོས་པ་དང་། འཆང་ཞིང་འཛིན་པ་དང་། ཀློག་ཅིང་འདོན་པར་བྱའོ། །</s>
  </p>
  <p id="242">
    <s id="242:1">དེ་ཅིའི་ཕྱིར་ཞེ་ན།</s>
    <s id="242:2">རིགས་ཀྱི་བུ་སྐྱེ་བོ་རྣམས་དགེ་བའི་རྩ་བ་མ་སྐྱེད་པ།</s>
    <s id="242:3">དགེ་བའི་རྩ་བ་མ་སྨིན་པ།</s>
    <s id="242:4">སངས་རྒྱས་རྣམས་ལ་མ་བསྙེན་པས་ནི་</s>
    <s id="242:5">མཆོག་གི་མདོ་སྡེ་ [71a.6]འདི་མཉན་ཅིང་ཐོས་པར་མི་ནུས་སོ། །</s>
  </p>
  <p id="243">
    <s id="243:1">རིགས་ཀྱི་བུའམ། རིགས་ཀྱི་བུ་མོ་ལ་ལས་ཉན་ཅིང་འཆང་ན་</s>
    <s id="243:2">སྡིག་པ་མི་དགེ་བའི་ལས་ཀྱི་སྒྲིབ་པ་ཐམས་ཅད་བྱང་ཞིང་ཟད་ནས་</s>
  </p>
  <p id="244">
    <s id="244:1">མཆོག་ཏུ་རྣམ་པར་དག་ཅིང་</s>
    <s id="244:2">རྟག་པར་སངས་རྒྱས་མཐོང་ནས་</s>
  </p>
  <p id="245">
    <s id="245:1">སངས་རྒྱས་རྣམས་དང་། དགེ་བའི་ [71a.7]བཤེས་གཉེན་མཆོག་ཏུ་སྤྱོད་པའི་མིང་དང་མི་འབྲལ་ཞིང་</s>
    <s id="245:2">རྟག་པར་དམ་པའི་ཆོས་ཐོས་ནས་</s>
  </p>
  <p id="246">
    <s id="246:1">ཕྱིར་མི་ལྡོག་པའི་ས་ལ་གནས་པ་དང་།</s>
    <s id="246:2">མཆོག་གི་གཟུངས་ཀྱི་སྒོ་མི་ཟད་མི་འགྲིབ་པར་ཐོབ་པར་འགྱུར་ཏེ་འདི་ལྟ་སྟེ།</s>
    <s id="246:3">རྒྱ་མཚོའི་ཕྱག་རྒྱ་མཆོག་གི་ཡོན་ཏན་འབྱུང་བའི་ [71b] [71b.1]གཟུངས་མི་ཟད་མི་འགྲིབ་པ་དང་།</s>
    <s id="246:4">སེམས་ཅན་ཐམས་ཅད་ཀྱི་ཡིད་དང་། སྤྱོད་པ་དང་། ཚིག་ལ་ཐོགས་པ་མེད་པའི་གཟུངས་མི་ཟད་མི་འགྲིབ་པ་དང་།</s>
    <s id="246:5">ཉི་མའི་དཀྱིལ་འཁོར་དྲི་མ་མེད་པ་མཚན་ཉིད་ཀྱི་འོད་ཀྱི་གཟུངས་མི་ཟད་མི་འགྲིབ་པ་དང་།</s>
    <s id="246:6">ཟླ་བ་རྒྱས་པའི་མཚན་ [71b.2]ཉིད་འོད་ཀྱི་གཟུངས་མི་ཟད་མི་འགྲིབ་པ་དང་།</s>
    <s id="246:7">སླད་པ་ཐམས་ཅད་ཐུལ་ནས་ཡོན་ཏན་འཕེལ་བའི་གཟུངས་མི་ཟད་མི་འགྲིབ་པ་དང་།</s>
    <s id="246:8">རྡོ་རྗེའི་རི་བསྙིལ་བའི་གཟུངས་མི་ཟད་མི་འགྲིབ་པ་དང་།</s>
    <s id="246:9">བཤད་དུ་མི་རུང་བ་རྒྱུ་རྐྱེན་གྱི་སྙིང་པོ་བཤད་མི་ནུས་པ་འཆང་བའི་གཟུངས་ [71b.3]མི་ཟད་མི་འགྲིབ་པ་དང་།</s>
    <s id="246:10">བདེན་པར་སྨྲ་བའི་ཆོས་ལ་ཐོགས་པ་མེད་པའི་སྒྲའི་གཟུངས་མི་ཟད་མི་འགྲིབ་པ་དང་།</s>
    <s id="246:11">ནམ་མཁའ་དྲི་མ་མེད་པའི་སེམས་དང་། སྤྱོད་པའི་ཕྱག་རྒྱའི་གཟུངས་མི་ཟད་མི་འགྲིབ་པ་དང་།</s>
    <s id="246:12">མཐའ་མེད་པའི་སངས་རྒྱས་ཀྱི་སྐུ་ཐམས་ཅད་ [71b.4]མངོན་དུ་སྣང་བའི་གཟུངས་མི་ཟད་མི་འགྲིབ་པ་དང་།</s>
    <s id="246:13">རིགས་ཀྱི་བུ་འདི་ལ་སོགས་ཏེ་མི་ཟད་མི་འགྲིབ་པའི་གཟུངས་ཐམས་ཅད་ཀྱི་ཚད་ཀྱི་སྒོ་གྲུབ་ཅིང་ཐོབ་པའི་ཕྱིར་</s>
    <s id="246:14">བྱང་ཆུབ་སེམས་དཔའ་སེམས་དཔའ་ཆེན་པོ་ཕྱོགས་བཅུའི་སངས་རྒྱས་ [71b.5]ཀྱི་ཞིང་ཐམས་ཅད་དུ་སངས་རྒྱས་ཀྱི་སྐུར་སྤྲུལ་ནས་</s>
  </p>
  <p id="247">
    <s id="247:1">བླ་ན་མེད་པ་དམ་པའི་ཆོས་འཆད་དོ། །</s>
  </p>
  <p id="248">
    <s id="248:1">ཆོས་ཀྱི་དེ་བཞིན་ཉིད་ནི་མི་གཡོ་མི་གནས་མི་འགྲོ་མི་འོང་བའི་ཕྱིར་རོ། །</s>
    <s id="248:2">སྐྱེ་བོ་ཐམས་ཅད་ཀྱི་དགེ་བའི་རྩ་བ་གྲུབ་ཅིང་སྨིན་པར་བྱས་</s>
    <s id="248:3">ཀྱང་སྐྱེ་བོ་གཅིག་སྨིན་པར་ཡང་མི་མཐོང་ངོ་། །</s>
  </p>
  <p id="249">
    <s id="249:1">ཆོས་སྣ་ཚོགས་འཆད་མོད་ཀྱི་ [71b.6]ཚིག་འབྲུ་ལ་མི་གཡོ་མི་གནས་མི་འགྲོ་མི་འོང་ངོ་། །</s>
  </p>
  <p id="250">
    <s id="250:1">སྐྱེ་ཞིང་འགོག་པ་སྟོན་ཀྱང་སྐྱེ་ཤིང་འགོག་པ་མེད་པར་ཁོང་དུ་ཆུད་དོ། །</s>
  </p>
  <p id="251">
    <s id="251:1">ཅིའི་རྒྱུས་ན་འདུ་བྱེད་ཀྱི་ཆོས་རྣམས་ལ་འགྲོ་བ་དང་འོང་བ་མེད་ཅེ་ན། </s>
  </p>
  <p id="252">
    <s id="252:1">ཆོས་སོ་ཅོག་གི་ངོ་བོ་ཉིད་ཐ་དད་པ་མེད་པའི་ཕྱིར་རོ། །</s>
    <s id="252:2">ཆོས་འདི་འཆད་པའི་ [71b.7]ཚེ་</s>
    <s id="252:3">བྱང་ཆུབ་སེམས་དཔའ་སེམས་དཔའ་ཆེན་པོ་འབུམ་ཕྲག་སུམ་ཁྲི་མི་སྐྱེ་བའི་ཆོས་ལ་བཟོད་པ་ཐོབ་བོ། །</s>
    <s id="252:4">དཔག་ཏུ་མེད་པའི་བྱང་ཆུབ་སེམས་དཔའ་བྱང་ཆུབ་ཀྱི་སེམས་ལས་ཕྱིར་མི་ནུར་བ་ཐོབ་བོ། །</s>
    <s id="252:5">དཔག་ཏུ་མེད་མཐའ་མེད་པའི་དགེ་སློང་དང་དགེ་སློང་མ་ཆོས་ལ་ [72a] [72a.1]ཆོས་ཀྱི་མིག་གཙང་མ་ཐོབ་བོ། །</s>
    <s id="252:6">དཔག་ཏུ་མེད་པའི་སྐྱེ་བོ་བྱང་ཆུབ་ཏུ་སེམས་བསྐྱེད་དོ། །</s>
  </p>
  <p id="253">
    <s id="253:1">དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་གསུངས་སོ། །</s>
  </p>
  <p id="254">
    <s id="254:1">རྒྱལ་པོའི་ཆོས་ཀྱིས་འཁོར་ཀུན་བཟློག །</s>
  </p>
  <p id="255">
    <s id="255:1">ཟབ་ཅིང་ཡངས་མཆོག་མཐོང་བར་ [72a.2]དཀའ། །</s>
  </p>
  <p id="256">
    <s id="256:1">སྐྱེ་བོ་དམུས་ལོང་འདོད་པས་ཁེབས། །</s>
  </p>
  <p id="257">
    <s id="257:1">མི་མཐོང་ཕྱིར་ནི་སྡུག་བསྔལ་ལེན། །</s>
  </p>
  <p id="258">
    <s id="258:1">དེ་ནས་ཕལ་མང་པོ་ལྷན་ཅིག་ཏུ་འདུག་པ་ལངས་ཏེ་</s>
    <s id="258:2">སངས་རྒྱས་ཀྱི་ཞབས་ལ་སྤྱི་བོས་ཕྱག་འཚལ་ནས་སངས་རྒྱས་ལ་འདི་སྐད་ཅེས་གསོལ་ཏོ། །</s>
  </p>
  <p id="259">
    <s id="259:1">བཅོམ་ལྡན་འདས་གནས་གང་ [72a.3]ན་གསེར་འོད་དམ་པ་མདོ་སྡེའི་རྒྱལ་པོ་འདི་འཆང་བ་དང་། ཀློག་ཅིང་ཁ་ཏོན་དུ་བགྱིད་པ་དེར་</s>
    <s id="259:2">བདག་ཅག་ལ་སོགས་པ་ཕལ་མང་པོ་རྣམས་ཐམས་ཅད་དེར་མཆིས་ཏེ་ཉན་པའི་འཁོར་བགྱིའོ། །</s>
  </p>
  <p id="260">
    <s id="260:1">ཆོས་འཆད་པའི་མཁན་པོ་དེ་ལ་ཕན་པ་དང་། བདེ་ཞིང་སྐྱིད་པ་དང་། བསྒྲིབས་ [72a.4]པ་མེད་པ་དང་།</s>
    <s id="260:2">ལུས་དང་ཡིད་བག་ཡངས་སུ་བགྱིའོ། །</s>
  </p>
  <p id="261">
    <s id="261:1">བདག་ཅག་ལ་སོགས་པས་སེམས་ཐག་པ་ནས་མཆོད་ཅིང་</s>
    <s id="261:2">ཡང་ཕལ་མང་པོ་ཉན་པ་དེ་དག་བདེ་ཞིང་སྐྱིད་པར་བགྱིའོ། །</s>
  </p>
  <p id="262">
    <s id="262:1">ག་ལ་གནས་པའི་ཡུལ་དེ་ན་དགྲ་དང་། འཇིགས་ཤིང་སྐྲག་པ་དང་། གནོད་པ་དང་། [72a.5]མུ་གེ་དང་། ཉོན་མོངས་པ་མ་མཆིས་པར་བགྱིའོ། །</s>
  </p>
  <p id="263">
    <s id="263:1">ཡུལ་གྱི་མི་དར་ཞིང་རྒྱས་པར་བགྱིའོ། །</s>
  </p>
  <p id="264">
    <s id="264:1">ཆོས་འདི་བཤད་པའི་གནས་ཀྱི་དཀྱིལ་འཁོར་གྱིས་དེར་ལྷ་དང་། མི་མ་ཡིན་པ་དང་། སྐྱེ་བོ་རྣམས་ཀྱིས་མི་རྫི།  མི་འཆག ། མི་གཙང་བ་ལ་སོགས་ [72a.6]པས་མི་བསྒོའོ། །</s>
    <s id="264:2">དེ་ཅིའི་སླད་དུ་ཞེ་ན།</s>
  </p>
  <p id="265">
    <s id="265:1">ཆོས་འཆད་པའི་གནས་དེ་མཆོད་རྟེན་ཉིད་ལགས་པས་ན་བདུག་པ་དང་།</s>
    <s id="265:2">མེ་ཏོག་དང་བ་དན་དང་། གདུགས་ཀྱིས་མཆོད་པར་བགྱིའོ། །</s>
  </p>
  <p id="266">
    <s id="266:1">བདག་ཅག་ལ་སོགས་པས་རྟག་པར་བསྲུངས་ནས་རྒུད་ཅིང་དམས་པ་ལས་ [72a.7]བྲལ་བར་བགྱིའོ། །</s>
  </p>
  <p id="267">
    <s id="267:1">སངས་རྒྱས་ཀྱིས་ཕལ་མང་པོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="268">
    <s id="268:1">རིགས་ཀྱི་བུ་ཁྱེད་ལ་སོགས་པས་མདོ་སྡེ་མཆོག་འདི་ལ་བརྩོན་པར་བསྒོམས་ན་</s>
    <s id="268:2">དེ་ནི་དམ་པའི་ཆོས་འཇིག་རྟེན་ན་ཡུན་དུ་བཞུགས་པ་ཞེས་བྱའོ། །</s>
  </p>
  <p id="269">
    <s id="269:1">གསེར་འོད་དམ་པ་མཆོག་ [72b] [72b.1]ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་ལས་ཤིན་ཏུ་རྣམ་པར་དག་པའི་གཟུངས་ཀྱི་ལེའུ་སྟེ་དྲུག་པའོ།། །།</s>
  </p>
</text>
