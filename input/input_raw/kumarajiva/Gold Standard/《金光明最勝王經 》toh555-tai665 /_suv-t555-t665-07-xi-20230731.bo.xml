<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ། བམ་པོ་ལྔ་པ།</s>
    <s id="1:2">དེ་ནས་སངས་རྒྱས་ཀྱིས་བྱང་ཆུབ་ཤིང་གི་ལྷ་དགེ་བའི་ལྷ་མོ་ལ་འདི་སྐད་ [72b.2]ཅེས་བཀའ་སྩལ་ཏོ། །</s>
  </p>
  <p id="2">
    <s id="2:1">ད་ཁྱོད་ཀྱིས་ཤེས་པར་གྱིས་ཤིག །</s>
    <s id="2:2">བཟང་པོ་དཔལ་བྱང་ཆུབ་སེམས་དཔའི་མཚན་མོའི་རྨི་ལམ་དུ་གསེར་གྱི་རྔ་ལས་སྒྲ་ཆེན་པོ་བྱུང་སྟེ།</s>
  </p>
  <p id="3">
    <s id="3:1">སངས་རྒྱས་ཀྱི་ཡོན་ཏན་བསྟོད་པ་དང་། འགྱོད་ཚངས་ཀྱི་ཆོས་མཐོང་བ་དེའི་རྒྱུ་ཁྱེད་ལ་སོགས་པ་ལ་རྒྱ་ [72b.3]ཆེར་བཤད་པ་འདི་ཤིན་ཏུ་ལེགས་པར་ཉོན་ལ་ཡིད་ལ་ཟུང་ཤིག་དང་།</s>
    <s id="3:2">འདས་པའི་ཚེ་རྒྱལ་པོ་གསེར་ཀླུའི་དབང་པོ་ཞེས་བྱ་བས་རྟག་པར་པདྨོ་ཀ་མ་ལ་ལྟ་བུས་ཕྱོགས་བཅུ་དུས་གསུམ་གྱི་སངས་རྒྱས་རྣམས་ལ་བསྟོད་ཅིང་བསྔགས་སོ། །</s>
  </p>
  <p id="4">
    <s id="4:1">དེ་ནས་ཕལ་མང་པོ་ལ་བསྟོད་པའི་ [72b.4]ཚིགས་སུ་བཅད་པ་འདི་གསུངས་སོ། །</s>
  </p>
  <p id="5">
    <s id="5:1">གང་རྒྱལ་སྔ་མ་གང་དག་བྱུང་བ་དང་། །</s>
    <s id="5:2">ཕྱོགས་བཅུ་དག་ན་གང་དག་བཞུགས་པ་དང་། །</s>
    <s id="5:3">རྒྱལ་བ་དེ་དག་རྣམས་ལ་ཕྱག་འཚལ་ལོ། །</s>
    <s id="5:4">རྒྱལ་བ་དེ་དག་ཀུན་ལ་བདག་བསྟོད་དོ། །</s>
  </p>
  <p id="6">
    <s id="6:1">ཐུབ་དབང་ཞི་བ་རབ་ཞི་རྣམ་པར་དག །</s>
    <s id="6:2">ཁ་ [72b.5]དོག་གསེར་དང་འདྲ་བར་སྣང་བའི་སྐུ། །</s>
    <s id="6:3">སངས་རྒྱས་དབྱངས་ནི་དབྱངས་ཀུན་ནང་ན་སྙན། །</s>
    <s id="6:4">ཚངས་པའི་སྒྲ་སྐད་ཤིན་ཏུ་བསྒྲགས་པའི་གསུང་། །</s>
  </p>
  <p id="7">
    <s id="7:1">རྐང་དྲུག་རྨ་བྱ་སྣག་ཚ་འདྲ་བའི་དབུ། །</s>
    <s id="7:2">སྔོན་པོ་རབ་བསྐུམས་བྱ་དང་འདྲ་བར་མཛེས། །</s>
  </p>
  <p id="8">
    <s id="8:1">དུང་དང་ཁ་བ་ལྟ་བུར་དཀར་བའི་ [72b.6]ཚེམས། །</s>
  </p>
  <p id="9">
    <s id="9:1">གསེར་གྱིས་སྤྲས་པ་ལྟ་བུར་རྟག་ཏུ་སྣང་། །</s>
  </p>
  <p id="10">
    <s id="10:1">སྡོ་ཞིང་ཡངས་ལ་ཤིན་ཏུ་དྲི་མེད་སྤྱན། །</s>
    <s id="10:2">མེ་ཏོག་ཨུཏྤལ་སྔོན་པོ་ཁ་འབུས་འདྲ། །</s>
  </p>
  <p id="11">
    <s id="11:1">ལྗགས་ཀྱི་ཁ་དོག་བཟང་ཡངས་པདྨ་འདྲ། །</s>
  </p>
  <p id="12">
    <s id="12:1">པདྨ་སྐྱེས་པར་སྣང་བའི་པདྨོ་འདྲ། །</s>
  </p>
  <p id="13">
    <s id="13:1">སྨིན་མཚམས་དུང་དང་པདྨའི་རྩ་བ་འདྲ། ། </s>
  </p>
  <p id="14">
    <s id="14:1">[72b.7]གཡས་ཕྱོགས་འཁྱིལ་པ་ཁ་དོག་བཻ་ཌཱུརྱ། །</s>
    <s id="14:2">ཟླ་བ་ཚེས་ཤིང་ཟླ་བ་ཕྲ་བ་འདྲ། །</s>
  </p>
  <p id="15">
    <s id="15:1">ཐུབ་པ་མགོན་སྐུ་འབར་བ་བུང་བ་འདྲ། །</s>
  </p>
  <p id="16">
    <s id="16:1">འཇམ་བཟངས་གསེར་གྱི་ཐུར་མ་འདྲ་བ་ཡི། །</s>
    <s id="16:2">ཞལ་ལས་འཕགས་ཞིང་ལྷམ་མེར་གྱུར་པའི་ཤངས། །</s>
    <s id="16:3">རབ་མཆོག་དམ་པ་འཕགས་པ་རི་ཡི་ [73a] [73a.1]མཆོག །</s>
    <s id="16:4">རྒྱལ་བ་ཀུན་གྱི་རྟག་ཏུ་འཇམ་པའོ། །</s>
  </p>
  <p id="17">
    <s id="17:1">བ་སྤུའི་ཁུང་ནས་རེ་རེ་འབྱུང་བ་སྟེ། ། སྤུ་བྱུང་བ་ནི་གཡས་ཕྱོགས་སུ་འཁྱིལ་བ། །</s>
    <s id="17:2">སྔོན་པོ་ཟླུམ་པོ་ལྟ་བུར་སྐྱེས་པའོ། །</s>
  </p>
  <p id="18">
    <s id="18:1">སྔོན་པོ་བརྒྱན་པ་རྨ་བྱའི་མགུལ་ལྟར་མཛེས། །</s>
  </p>
  <p id="19">
    <s id="19:1">སྐྱེས་མ་ཐག་ཏུ་རབ་ཏུ་སྣང་ [73a.2]བའི་སྐུ། །</s>
    <s id="19:2">ཕྱོགས་བཅུའི་འཇིག་རྟེན་ཐམས་ཅད་གང་བར་འགྱུར། །</s>
  </p>
  <p id="20">
    <s id="20:1">འཇིག་རྟེན་གསུམ་ན་སྡུག་བསྔལ་ཐམས་ཅད་ཞི། །</s>
  </p>
  <p id="21">
    <s id="21:1">བདེ་བ་ཀུན་གྱིས་སེམས་ཅན་ངོམས་པར་མཛད། །</s>
  </p>
  <p id="22">
    <s id="22:1">སེམས་ཅན་དམྱལ་དང་བྱོལ་སོང་འགྲོ་བ་དང་། །</s>
    <s id="22:2">ཡི་དགས་ལྷ་གནས་མི་ཡི་འགྲོ་བ་དང་། ། [73a.3]</s>
    <s id="22:3">སེམས་ཅན་བདེ་བ་ཀུན་གྱིས་ཚོགས་པར་མཛད། །</s>
  </p>
  <p id="23">
    <s id="23:1">ངན་སོང་འགྲོ་བ་ཐམས་ཅད་རབ་ཞི་མཛད། །</s>
  </p>
  <p id="24">
    <s id="24:1">ཁ་དོག་བཟང་པོ་གསེར་དང་འདྲ་བའི་མཛེས། །</s>
  </p>
  <p id="25">
    <s id="25:1">ཤིན་ཏུ་སྦྱངས་པའི་གསེར་དང་འདྲ་བའི་སྐུ། །</s>
    <s id="25:2">བདེ་གཤེགས་ཞལ་ནི་དྲི་མེད་ཟླ་བ་འདྲ། །</s>
  </p>
  <p id="26">
    <s id="26:1">མཛེས་པར་གྱུར་ཅིང་ཤིན་ཏུ་དྲི་ [73a.4]མེད་ཞལ། །</s>
    <s id="26:2">ཡན་ལག་གཞོན་པར་གྱུར་ཅིང་འཇམ་པའི་སྐུ། ། འགྲོ་ཞིང་གནོན་པའི་སེང་གེའི་མཆོག་དང་འདྲ། །</s>
  </p>
  <p id="27">
    <s id="27:1">ཕྱག་ཕྱང་དབང་བ་རབ་ཏུ་འཕྱང་བར་གྱུར། །</s>
  </p>
  <p id="28">
    <s id="28:1">རླུང་གིས་སཱ་ལའི་ལྕུག་མ་བསྐྱོད་པ་བཞིན། །</s>
    <s id="28:2">འདོམ་གང་འཁོར་བར་འབར་བའི་འོད་ཟེར་གཏོང་། །</s>
  </p>
  <p id="29">
    <s id="29:1">ཉི་མ་སྟོང་དང་འདྲ་བར་ཤིན་ཏུ་ལྷན། །</s>
    <s id="29:2">[73a.5]ཐུབ་པའི་དབང་པོ་དྲི་མ་མེད་པའི་སྐུ། །</s>
    <s id="29:3">ཐམས་ཅད་མཐའ་ཡས་ཞིང་ཀུན་སྣང་བར་གྱུར། །</s>
  </p>
  <p id="30">
    <s id="30:1">ཟླ་བ་ལྟ་བུར་སྣང་བྱེད་འདྲ་བར་གྱུར། །</s>
  </p>
  <p id="31">
    <s id="31:1">ཞིང་རྣམས་མཐའ་ཡས་བརྒྱ་ཕྲག་སྟོང་ཀུན་ཏུ། །</s>
    <s id="31:2">དེ་དག་འོད་ནི་ཐམས་ཅད་མེད་པར་གྱུར། །</s>
  </p>
  <p id="32">
    <s id="32:1">སངས་རྒྱས་ལྷམ་མེར་སྣང་ [73a.6]བར་གྱུར་པའི་ཕྱིར། །</s>
    <s id="32:2">སངས་རྒྱས་ཉིད་བྱེད་འཇིག་རྟེན་སྒྲོན་མར་གྱུར། །</s>
  </p>
  <p id="33">
    <s id="33:1">སངས་རྒྱས་ཉིན་མོ་ཉི་མ་བརྒྱ་སྟོང་གིས། །</s>
    <s id="33:2">བརྒྱ་ཕྲག་སྟོང་གི་ཞིང་རྣམས་ཀུན་ཏུ་ཡང་། །</s>
    <s id="33:3">དེ་བཞིན་གཤེགས་པའི་ཉི་མ་སེམས་ཅན་མཐོང་། །</s>
  </p>
  <p id="34">
    <s id="34:1">བསོད་ནམས་བརྒྱ་ཕྲག་སྟོང་གིས་ [73a.7]བསྒྲུབས་པའི་སྐུ། །</s>
    <s id="34:2">ཡོན་ཏན་ཐམས་ཅད་ཀྱིས་ནི་བརྒྱན་པའི་སྐུ། །</s>
    <s id="34:3">རྒྱལ་ཕྱག་བལ་གླང་རྒྱལ་པོའི་སྣ་དང་འདྲ། །</s>
  </p>
  <p id="35">
    <s id="35:1">རབ་འབར་ཤིན་ཏུ་དྲི་མེད་རྐང་ལག་མཆོག །</s>
    <s id="35:2">ས་ཡི་སྟེང་གི་རྡུལ་དང་མཉམ་པ་དང་། ། སངས་རྒྱས་གང་འདས་རྡུལ་ཕྲན་མཉམ་པ་ [73b] [73b.1]དང་། །</s>
    <s id="35:3">གང་དག་འབྱུང་བ་རྡུལ་ཕྲན་མཉམ་པ་དང་། ། གང་དག་བཞུགས་པ་རྡུལ་ཕྲན་མཉམ་པ་དང་། །</s>
    <s id="35:4">རྒྱལ་བ་དེ་དག་རྣམས་ལ་ཕྱག་འཚལ་བ། ། ལུས་དང་ངག་དང་ཡིད་ནི་དང་བས་སོ། །</s>
  </p>
  <p id="36">
    <s id="36:1">མེ་ཏོག་རབ་ཏུ་སྦྱིན་དང་དྲི་རབ་སྦྱིན། ། ཁ་དོག་བརྒྱ་ཡང་ཤིན་ [73b.2]ཏུ་སེམས་བཟང་གིས། །</s>
    <s id="36:2">བདག་གི་ལྕེ་བརྒྱས་སངས་རྒྱས་ཡོན་ཏན་རྣམས། ། བསྐལ་པ་སྟོང་དུ་བརྗོད་པར་མི་ནུས་སོ། །</s>
  </p>
  <p id="37">
    <s id="37:1">རྒྱལ་བ་དག་གི་དགེ་བ་གང་རྫོགས་པ། །</s>
    <s id="37:2">སྙིང་པོ་མཆོག་རབ་སྣ་ཚོགས་དུ་མ་དག །</s>
    <s id="37:3">རྒྱལ་བ་གཅིག་གི་ཡོན་ཏན་བརྗོད་མི་ནུས། ། [73b.3]ལྕེ་སྟོང་གིས་ཀྱང་ཆུང་ཟད་བཤད་པར་ནི། །</s>
    <s id="37:4">རྒྱལ་བ་ཀུན་གྱི་ནུས་པ་ཅི་ཞིག་སྨོན། ། ཡོན་ཏན་གཅིག་ལ་རྒྱ་ཆེར་བཤད་པ་ཡང་། །</s>
    <s id="37:5">ལྷ་དང་འཇིག་རྟེན་ཐམས་ཅད་རྒྱ་མཚོར་གྱུར། །</s>
  </p>
  <p id="38">
    <s id="38:1">སྲིད་པའི་ཐོག་མ་མན་ཆད་ཀུན་ཆུ་གང་། །</s>
    <s id="38:2">ཚད་གཟུང་བར་ནི་བ་སྤུའི་རྩེ་མོས་ནུས། །</s>
  </p>
  <p id="39">
    <s id="39:1">[73b.4]བདེ་བར་གཤེགས་པའི་ཡོན་ཏན་གཅིག་མི་ནུས། །</s>
  </p>
  <p id="40">
    <s id="40:1">བཤད་པ་མཆོད་པ་བསྟོད་པ་ཐམས་ཅད་ཀྱང་། ། ལུས་དང་ངག་ཡིད་དག་ནི་དང་བ་སྟེ། །</s>
  </p>
  <p id="41">
    <s id="41:1">བདག་གིས་བསོད་ནམས་འབྲས་བུ་མཆོག་གང་བསགས། །</s>
  </p>
  <p id="42">
    <s id="42:1">དེ་ཡིས་སེམས་ཅན་རྒྱལ་བ་ཐོབ་པར་ཤོག །</s>
  </p>
  <p id="43">
    <s id="43:1">རྒྱལ་ [73b.5]པོས་སངས་རྒྱས་དེ་ལྟར་བསྟོད་ནས་སུ། །</s>
    <s id="43:2">རྒྱལ་པོ་སྨོན་ལམ་འདི་ལྟར་འདེབས་པར་བྱེད། །</s>
  </p>
  <p id="44">
    <s id="44:1">ག་ལ་ག་ལར་བདག་སྐྱེས་གྱུར་པ་ན། །</s>
  </p>
  <p id="45">
    <s id="45:1">མ་འོངས་པ་ཡི་བསྐལ་པ་མཐའ་མེད་པར། །</s>
    <s id="45:2">རྔ་འདི་འདྲ་བའི་རྨི་ལམ་མཐོང་བར་ཤོག །</s>
  </p>
  <p id="46">
    <s id="46:1">བཤགས་པ་འདི་འདྲ་དེར་ནི་ཐོས་ [73b.6]པར་ཤོག །</s>
  </p>
  <p id="47">
    <s id="47:1">རྒྱལ་བསྟོད་པདྨའི་འབྱུང་གནས་འདི་དང་འདྲ། །</s>
  </p>
  <p id="48">
    <s id="48:1">སྐྱེ་བ་བརྒྱར་ཡང་དེ་ན་ཐོབ་པར་ཤོག །</s>
  </p>
  <p id="49">
    <s id="49:1">སངས་རྒྱས་ཡོན་ཏན་མཐའ་ཡས་མཉམ་པ་མེད། །</s>
  </p>
  <p id="50">
    <s id="50:1">གང་དེ་བསྐལ་པ་སྟོང་དུ་དཀོན་པ་སྟེ། །</s>
  </p>
  <p id="51">
    <s id="51:1">དེ་དག་རྨི་ལམ་དུ་ཡང་ཐོས་པར་ཤོག །</s>
  </p>
  <p id="52">
    <s id="52:1">དེ་དག་ཉིན་མོར་ [73b.7]གྱུར་ན་བཤད་པར་བྱ། །</s>
  </p>
  <p id="53">
    <s id="53:1">སྡུག་བསྔལ་རྒྱ་མཚོ་ལས་ནི་སེམས་ཅན་དགྲོལ། ། ཕ་རོལ་ཕྱིན་པ་དྲུག་ནི་རྫོགས་པར་བྱ། །</s>
  </p>
  <p id="54">
    <s id="54:1">བྱང་ཆུབ་བླ་མེད་ཕྱི་ནས་ཐོབ་པར་ཤོག ། དགྲ་མེད་ཞིང་ནི་བདག་གིས་ཐོབ་པར་ཤོག །</s>
  </p>
  <p id="55">
    <s id="55:1">རྔ་རབ་བྱིན་པའི་རྣམ་སྨིན་འབྲས་བུ་དང་། ། [74a] [74a.1] རྒྱལ་བ་ཐམས་ཅད་བསྟོད་པའི་རྒྱུ་ཡི་ཕྱིར། །</s>
    <s id="55:2">ཤཱཀྱ་ཐུབ་པའི་དབང་པོ་མངོན་མཐོང་ཤོག །</s>
  </p>
  <p id="56">
    <s id="56:1">བདག་གིས་ལུང་བསྟན་པ་ཡང་དེར་ཐོབ་ཤོག །</s>
  </p>
  <p id="57">
    <s id="57:1">གང་འདི་བདག་གི་བུ་ཕོ་གཉིས་པོ་དག །</s>
    <s id="57:2">གསེར་གྱི་དཔུང་པའི་དབང་དང་གསེར་གྱི་འོད། །</s>
    <s id="57:3">ཁྱེའུ་ [74a.2]འདི་གཉིས་ཀྱང་དེ་ནས་ཐོབ་པར་ཤོག །</s>
  </p>
  <p id="58">
    <s id="58:1">བྱང་ཆུབ་བླ་ན་མེད་པའི་ལུང་བསྟན་ཀྱང་། །</s>
    <s id="58:2">སེམས་ཅན་གང་དག་སྐྱབས་དང་དཔུང་གཉེན་མེད། ། མགོན་མེད་སྡུག་བསྔལ་སོང་བར་གྱུར་པ་དག །</s>
    <s id="58:3">མ་འོངས་བསྐལ་པ་ཀུན་ཏུ་དེ་དག་ལ། ། མགོན་དང་སྐྱབས་ [74a.3]དང་དཔུང་གཉེན་གྱུར་པར་ཤོག །</s>
  </p>
  <p id="59">
    <s id="59:1">སྡུག་བསྔལ་འབྱུང་བ་ཟད་པར་བྱེད་པ་དང་། ། བདེ་བ་ཀུན་གྱི་འབྱུང་གནས་གྱུར་པར་ཤོག །</s>
  </p>
  <p id="60">
    <s id="60:1">མ་འོངས་བསྐལ་པར་བྱང་ཆུབ་སྤྱད་པ་ནི། ། དེ་དག་ཇི་ཙམ་ཐོག་མའི་མཐའ་ཡོད་པར། །</s>
    <s id="60:2">གསེར་འོད་དམ་པར་བཤགས་པ་བྱས་ [74a.4]པས་ན། ། བདག་གི་སྡིག་པའི་རྒྱ་མཚོ་སྐེམས་པར་ཤོག །</s>
  </p>
  <p id="61">
    <s id="61:1">བདག་གི་རྒྱ་མཚོ་ལས་ནི་བྱང་བར་ཤོག ། བདག་གི་བསོད་ནམས་རྒྱ་མཚོ་རྫོགས་པར་ཤོག །</s>
  </p>
  <p id="62">
    <s id="62:1">བདག་གི་ཡེ་ཤེས་རྒྱ་མཚོ་རྣམ་དག་ཤོག ། ཡེ་ཤེས་དྲི་མ་མེད་པའི་འོད་རབ་ཀྱིས། །</s>
    <s id="62:2">ཡོན་ཏན་ [74a.5]ཀུན་གྱི་རྒྱ་མཚོར་འགྱུར་བར་ཤོག ། བྱང་ཆུབ་ཡོན་ཏན་རིན་ཆེན་རྫོགས་པར་ཤོག །</s>
  </p>
  <p id="63">
    <s id="63:1">གསེར་འོད་བཤགས་པ་བྱས་པའི་སྟོབས་ཀྱིས་སུ། ། བདག་གི་བསོད་ནམས་འོད་ནི་ཐོབ་པར་ཤོག །</s>
  </p>
  <p id="64">
    <s id="64:1">བདག་གི་བྱང་ཆུབ་རྣམ་དག་འདི་ཐོབ་ཤོག ། དྲི་མེད་ཡེ་ཤེས་ [74a.6]སྣང་བ་དམ་པ་ཡི། །</s>
    <s id="64:2">བདག་གི་ལུས་ཀྱི་འོད་ནི་ཐོབ་པར་ཤོག ། བསོད་ནམས་འོད་ནི་ལྷམ་མེར་གྱུར་པས་ན། །</s>
  </p>
  <p id="65">
    <s id="65:1">འཇིག་རྟེན་གསུམ་པོ་ཀུན་གྱི་གཙོ་བོར་ཤོག ། བསོད་ནམས་སྟོབས་དང་རྟག་ཏུ་ལྡན་པར་ཤོག །</s>
  </p>
  <p id="66">
    <s id="66:1">སྡུག་བསྔལ་རྒྱ་མཚོ་ལས་ནི་སྒྲོལ་བ་དང་། ། [74a.7] བདེ་བ་ཐམས་ཅད་རྒྱ་མཚོ་འདྲ་བ་དང་། །</s>
    <s id="66:2">མ་འོངས་བསྐལ་པར་བྱང་ཆུབ་སྤྱོད་པར་ཤོག ། ཇི་ཙམ་ཐོག་མའི་མཐར་ནི་གྱུར་པ་དང་། ། འཇིག་རྟེན་གསུམ་ན་ཞིང་མཆོག་ཅི་འདྲ་བ། །</s>
    <s id="66:3">རྒྱལ་བ་ཀུན་གྱི་ཡོན་ཏན་མཐའ་ཡས་ལྡན། །</s>
  </p>
  <p id="67">
    <s id="67:1">ཡོན་ཏན་མཐའ་ཡས་པ་ [74b] [74b.1]ཡི་ཞིང་དེ་འདྲ། །</s>
  </p>
  <p id="68">
    <s id="68:1">བདག་གིས་མ་འོངས་དུས་ན་ཐོབ་པར་ཤོག །</s>
  </p>
  <p id="69">
    <s id="69:1">བཟང་དཔལ་ཁྱོད་ཀྱིས་ཤེས་པར་གྱིས། །</s>
    <s id="69:2">གསེར་དཔུང་དབང་པོ་ཡུལ་རྒྱལ་པོས། །</s>
    <s id="69:3">སྨོན་ལམ་འདི་འདྲ་བསྐྱེད་མྱོང་བ། །</s>
    <s id="69:4">དེ་ནི་ཁྱོད་ཀྱི་ལུས་ཉིད་ཡིན། །</s>
  </p>
  <p id="70">
    <s id="70:1">སྔོན་གྱི་དུས་ན་བུ་གཉིས་ཡོད། ། </s>
  </p>
  <p id="71">
    <s id="71:1">[74b.2]གསེར་གྱི་དཔུང་དང་གསེར་གྱི་འོད། །</s>
    <s id="71:2">དེ་ནི་དངུལ་གཟུགས་དངུལ་འོད་དེ། །</s>
  </p>
  <p id="72">
    <s id="72:1">ང་ལས་ལུང་བསྟན་ཐོབ་པའོ། །</s>
  </p>
  <p id="73">
    <s id="73:1">ཕལ་མང་པོས་བཤད་པ་དེ་ཐོས་ནས་ཀུན་གྱིས་བྱང་ཆུབ་ཏུ་སེམས་བསྐྱེད་དེ། </s>
  </p>
  <p id="74">
    <s id="74:1">ད་ལྟར་དང་མ་འོངས་པའི་དུས་ན་ཡང་འགྱོད་ཚངས་འདི་སྤྱོད་སྨོན་ལམ་བཏབ། </s>
  </p>
  <p id="75">
    <s id="75:1">[74b.3]གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་ལས་པདྨ་ལྟ་བུའི་དཔེས་བསྔགས་པ་བརྗོད་པའི་ལེའུ་སྟེ་བདུན་པའོ།། །།</s>
  </p>
</text>
