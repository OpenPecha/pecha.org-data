<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་</s>
    <s id="1:2">བྱང་ཆུབ་ཀྱི་ཤིང་གི་ལྷ་མོས་ཀྱང་</s>
    <s id="1:3">ཚིགས་སུ་བཅད་པ་དག་གིས་བཅོམ་ལྡན་འདས་ལ་མངོན་པར་བསྟོད་པ། །</s>
    <s id="1:4">བཅོམ་ལྡན་རྣམ་དག་བློ་ལ་གུས་ཕྱག་འཚལ། །</s>
  </p>
  <p id="2">
    <s id="2:1">རྣམ་དག་ཆོས་གཉེར་ [147a.4]བློ་ལ་གུས་ཕྱག་འཚལ། །</s>
  </p>
  <p id="3">
    <s id="3:1">ཡང་དག་ཆོས་གཉེར་བློ་ལ་གུས་ཕྱག་འཚལ། །</s>
  </p>
  <p id="4">
    <s id="4:1">ཆོས་མིན་སྤོང་བའི་བློ་ལ་གུས་ཕྱག་འཚལ། །</s>
  </p>
  <p id="5">
    <s id="5:1">རྣམ་རྟོག་མི་མངའ་བློ་ལ་གུས་ཕྱག་འཚལ། །</s>
  </p>
  <p id="6">
    <s id="6:1">ཀྱེ་མ་ངོ་མཚར་བཅོམ་ལྡན་མཐའ་ཡས་སྤྱོད། །</s>
  </p>
  <p id="7">
    <s id="7:1">ཀྱེ་མ་མཐོང་དཀའ་ཨུ་དུམ་བཱ་ར་ [147a.5]འདྲ། །</s>
  </p>
  <p id="8">
    <s id="8:1">ཀྱེ་མ་ངོ་མཚར་རྒྱ་མཚོའི་རི་རྒྱལ་འདྲ། །</s>
  </p>
  <p id="9">
    <s id="9:1">ཀྱེ་མ་ངོ་མཚར་བདེ་གཤེགས་འོད་ཚད་མེད། །</s>
  </p>
  <p id="10">
    <s id="10:1">ཀྱེ་མ་ངོ་མཚར་ཁ་བསྒྱུར་སྨོན་ལམ་ཆེ། །</s>
  </p>
  <p id="11">
    <s id="11:1">ཀྱེ་མ་ངོ་མཚར་ཤཱཀ་རིགས་ཉི་མ་འདིས། །</s>
    <s id="11:2">འདི་འདྲའི་མདོ་སྡེ་དཀོན་མཆོག་བཀས་བཤད་ནས། །</s>
  </p>
  <p id="12">
    <s id="12:1">བརྩེ་བས་སྐྱེ་དགུ་ [147a.6]རྣམས་ལ་ཕན་འདོགས་མཛད། །</s>
  </p>
  <p id="13">
    <s id="13:1">ཐུབ་པ་རབ་དབེན་དབང་པོ་མཉམ་འཇོག་པས། །</s>
    <s id="13:2">རབ་ཞི་མྱ་ངན་འདས་པའི་གྲོང་ཁྱེར་གཤེགས། །</s>
  </p>
  <p id="14">
    <s id="14:1">རབ་དབེན་གཟུངས་ཀྱི་སྒོ་ལ་བཞུགས་པས་ན། །</s>
  </p>
  <p id="15">
    <s id="15:1">རབ་དབེན་སྤྱོད་ཡུལ་ཟབ་མོ་དག་ཀྱང་མཁྱེན། །</s>
  </p>
  <p id="16">
    <s id="16:1">རྐང་གཉིས་གཙོ་བོ་རབ་ [147a.7]དབེན་བཞུགས་པས་ན། །</s>
  </p>
  <p id="17">
    <s id="17:1">ཉན་ཐོས་སློབ་མ་ལུས་ཀྱང་དེ་བཞིན་སྟོང་། །</s>
    <s id="17:2">ཆོས་རྣམས་ཐམས་ཅད་ངོ་བོ་མ་མཆིས་པས། །</s>
    <s id="17:3">སེམས་ཅན་ཐམས་ཅད་ཀྱང་ནི་སྟོང་ཞིང་དབེན། །</s>
  </p>
  <p id="18">
    <s id="18:1">བདག་ནི་རྟག་ཏུ་བཅོམ་ལྡན་དྲན་པར་བགྱིད། །</s>
    <s id="18:2">བདག་ནི་རྟག་ཏུ་བཅོམ་ལྡན་ [147b] [147b.1]མཐོང་བར་མོས། །</s>
  </p>
  <p id="19">
    <s id="19:1">བདག་ནི་རྟག་ཏུ་གུས་སེམས་བསྐྱེད་པས་ན། །</s>
  </p>
  <p id="20">
    <s id="20:1">རྟག་པར་དེ་བཞིན་གཤེགས་པའི་གདུགས་དང་མཇལ། །</s>
    <s id="20:2">བདག་ནི་རྟག་ཏུ་བཅོམ་ལྡན་ཕྱག་བགྱིས་ནས། །</s>
  </p>
  <p id="21">
    <s id="21:1">རྟག་པར་ཞལ་ལྟ་སེམས་ཀྱིས་མི་སྤོང་སྨོན། །</s>
  </p>
  <p id="22">
    <s id="22:1">རབ་ཏུ་གདུང་སེམས་བར་ཆད་ [147b.2]མ་མཆིས་པར། །</s>
    <s id="22:2">རྟག་པར་རིམ་གྲོ་བགྱིས་ཀྱང་སྐྱོ་མི་བགྱིད། །</s>
    <s id="22:3">བཅོམ་ལྡན་ཐུགས་རྗེའི་ཐུགས་ནི་རབ་བསྐྱེད་ནས། །</s>
  </p>
  <p id="23">
    <s id="23:1">མདངས་ལྡན་ཞལ་ནི་བདག་གིས་རྟག་མཐོང་མཛོད། །</s>
    <s id="23:2">བཅོམ་ལྡན་ཉན་ཐོས་དགེ་འདུན་རྣམ་དག་པས། །</s>
    <s id="23:3">རྟག་པར་ལྷ་མི་དག་ནི་བསྒྲལ་ [147b.3]བར་སྨོན། །</s>
  </p>
  <p id="24">
    <s id="24:1">སྐུ་ནི་རང་བཞིན་རྣམ་དག་ནམ་མཁའ་འདྲ། །</s>
  </p>
  <p id="25">
    <s id="25:1">སྒྱུ་མ་སྨིག་རྒྱུ་ཆབ་ཀྱི་ཟླ་བ་མཚུངས། །</s>
  </p>
  <p id="26">
    <s id="26:1">བདུད་རྩི་མྱ་ངན་འདས་པའི་ཆོས་བཤད་ནས། །</s>
  </p>
  <p id="27">
    <s id="27:1">ཡོན་ཏན་ཕུང་པོ་ཐམས་ཅད་སྐྱེད་པར་སྨོན། །</s>
  </p>
  <p id="28">
    <s id="28:1">བཅོམ་ལྡན་རྣམ་དག་སྤྱོད་ཡུལ་བྱམས་པ་དང་། །</s>
    <s id="28:2">ཐུགས་ [147b.4]རྗེ་ཡང་དག་སྤྱོད་ཡུལ་བསམ་མི་ཁྱབ། །</s>
  </p>
  <p id="29">
    <s id="29:1">ཉན་ཐོས་རང་རྒྱལ་གཞལ་བར་མི་འགྱུར་ཞིང་། །</s>
    <s id="29:2">དྲང་སྲོང་བྱང་ཆུབ་སེམས་དཔས་དཔོག་མི་འགྱུར། །</s>
  </p>
  <p id="30">
    <s id="30:1">དེ་བཞིན་གཤེགས་པས་བདག་ལ་ཐུགས་བརྩེ་ནས། །</s>
  </p>
  <p id="31">
    <s id="31:1">ཐུགས་རྗེ་ཆེན་པོའི་སྐུ་ནི་རྟག་མཐོང་སྨོན། ། </s>
  </p>
  <p id="32">
    <s id="32:1">[147b.5]ལས་གསུམ་ངལ་མེད་བྱམས་གཙོ་མཆོད་ནས་ནི། །</s>
    <s id="32:2">མྱུར་དུ་ངེས་འབྱུང་ཡང་དག་མཐའ་ཕྱོགས་སྨོན། །</s>
  </p>
  <p id="33">
    <s id="33:1">དེ་ནས་</s>
    <s id="33:2">བཅོམ་ལྡན་འདས་ཀྱིས་དེ་སྐད་ཅེས་བསྔགས་པ་བརྗོད་པ་གསན་པ་དང་། །</s>
    <s id="33:3">ཚངས་པའི་དབྱངས་ཀྱིས་ཤིང་གི་ལྷ་མོ་ལ་བཀའ་སྩལ་པ། །</s>
    <s id="33:4">རིགས་ [147b.6]ཀྱི་ལྷ་མོ་</s>
    <s id="33:5">ཁྱོད་ཀྱིས་ངའི་ཡང་དག་པའི་མི་བརྫུན་པའི་ཆོས་ཀྱི་སྐུ་རྣམ་པར་དག་པའི་</s>
    <s id="33:6">བསྔགས་པ་བརྗོད་ནས་</s>
  </p>
  <p id="34">
    <s id="34:1">བདག་དང་གཞན་ལ་ཕན་གདག་པའི་ཕྱིར་མཚན་མཆོག་གྱ་ནོམ་པ་ཡང་དག་པར་བསྒྲགས་པ་</s>
    <s id="34:2">ལེགས་སོ་ལེགས་སོ། །</s>
  </p>
  <p id="35">
    <s id="35:1">བསོད་ནམས་འདིས་</s>
    <s id="35:2">ཁྱོད་མྱུར་དུ་བླ་ན་མེད་ [147b.7]པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཞིང་</s>
    <s id="35:3">སེམས་ཅན་ཐམས་ཅད་མཚུངས་པར་རྣལ་འབྱོར་བསྒོམ་པར་འགྱུར་ལ།</s>
    <s id="35:4">གང་གིས་ཐོས་པ་དེ་དག་ཐམས་ཅད་ཀྱང་</s>
    <s id="35:5">བླ་ན་མེད་པའི་བདུད་རྩིའི་ཆོས་ཀྱི་སྒོར་འཇུག་པར་འགྱུར་རོ། །</s>
    <s id="35:6">[148a] [148a.1]གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="35:7">བྱང་ཆུབ་ཀྱི་ཤིང་གི་ལྷ་མོས་བསྔགས་པ་བརྗོད་པའི་ལེའུ་སྟེ་ཉི་ཤུ་དགུ་པའོ།། །།</s>
  </p>
</text>
