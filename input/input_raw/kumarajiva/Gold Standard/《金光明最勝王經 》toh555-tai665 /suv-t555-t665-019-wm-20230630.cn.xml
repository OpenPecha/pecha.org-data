<?xml version='1.0' encoding='utf-8'?>
<text>
  <p id="1">
    <s id="1:1">僧慎爾耶藥叉大將品第十九</s>
  </p>
  <p id="2">
    <s id="2:1">爾時，僧慎爾耶藥叉大將，</s>
  </p>
  <p id="3">
    <s id="3:1">并與二十八部藥叉諸神，</s>
  </p>
  <p id="4">
    <s id="4:1">於大眾中皆從座起，</s>
  </p>
  <p id="5">
    <s id="5:1">偏袒右肩，</s>
    <s id="5:2">右膝著地，</s>
  </p>
  <p id="6">
    <s id="6:1">合掌向佛白言：</s>
  </p>
  <p id="7">
    <s id="7:1">「世尊！此金光明最勝經王，</s>
  </p>
  <p id="8">
    <s id="8:1">若現在世及未來世，</s>
  </p>
  <p id="9">
    <s id="9:1">若於城邑聚落、山澤空林，</s>
  </p>
  <p id="10">
    <s id="10:1">或王宮殿</s>
  </p>
  <p id="11">
    <s id="11:1">或僧住處，</s>
    <s id="11:2">{所在宣揚流布之處，}</s>
  </p>
  <p id="12">
    <s id="12:1">世尊！我僧慎爾耶藥叉大將，</s>
    <s id="12:2">并與二十八部藥叉諸神</s>
  </p>
  <p id="13">
    <s id="13:1">俱詣其所，各自隱形，</s>
  </p>
  <p id="14">
    <s id="14:1">隨處擁護彼說法師，</s>
  </p>
  <p id="15">
    <s id="15:1">令離衰惱，</s>
  </p>
  <p id="16">
    <s id="16:1">常受安樂。</s>
  </p>
  <p id="17">
    <s id="17:1">及聽法者，若男若女，童男童女，</s>
  </p>
  <p id="18">
    <s id="18:1">於此經中乃至受持一四句頌，</s>
    <s id="18:2">或持一句，</s>
  </p>
  <p id="19">
    <s id="19:1">或此經王首題名號，</s>
  </p>
  <p id="20">
    <s id="20:1">及此經中一如來名，</s>
  </p>
  <p id="21">
    <s id="21:1">一菩薩名，</s>
  </p>
  <p id="22">
    <s id="22:1">發心稱念，</s>
  </p>
  <p id="23">
    <s id="23:1">恭敬供養者，</s>
  </p>
  <p id="24">
    <s id="24:1">我當救護攝受，</s>
  </p>
  <p id="25">
    <s id="25:1">令無災橫，</s>
  </p>
  <p id="26">
    <s id="26:1">離苦得樂。</s>
  </p>
  <p id="27">
    <s id="27:1">世尊！何故我名正了知？</s>
  </p>
  <p id="28">
    <s id="28:1">此之因緣，是佛親證，</s>
  </p>
  <p id="29">
    <s id="29:1">我知諸法，</s>
  </p>
  <p id="30">
    <s id="30:1">我曉一切法，</s>
  </p>
  <p id="31">
    <s id="31:1">隨所有一切法，</s>
  </p>
  <p id="32">
    <s id="32:1">如所有一切法，</s>
  </p>
  <p id="33">
    <s id="33:1">諸法種類體性差別，</s>
  </p>
  <p id="34">
    <s id="34:1">世尊！如是諸法，我能了知。</s>
  </p>
  <p id="35">
    <s id="35:1">我有難思智光，</s>
  </p>
  <p id="36">
    <s id="36:1">我有難思智炬，</s>
  </p>
  <p id="37">
    <s id="37:1">我有難思智行，</s>
  </p>
  <p id="38">
    <s id="38:1">我有難思智聚，</s>
  </p>
  <p id="39">
    <s id="39:1">我於難思智境而能通達。</s>
  </p>
  <p id="40">
    <s id="40:1">世尊！如我於一切法，</s>
    <s id="40:2">正知</s>
    <s id="40:3">正曉</s>
    <s id="40:4">正覺，</s>
  </p>
  <p id="41">
    <s id="41:1">能正觀察。</s>
  </p>
  <p id="42">
    <s id="42:1">世尊！以是因緣，</s>
  </p>
  <p id="43">
    <s id="43:1">我藥叉大將名正了知。</s>
  </p>
  <p id="44">
    <s id="44:1">以是義故，</s>
  </p>
  <p id="45">
    <s id="45:1">我能令彼說法之師，言詞辯了，</s>
  </p>
  <p id="46">
    <s id="46:1">具足莊嚴，</s>
  </p>
  <p id="47">
    <s id="47:1">亦令精氣從毛孔入，</s>
  </p>
  <p id="48">
    <s id="48:1">身力充足，</s>
  </p>
  <p id="49">
    <s id="49:1">威神勇健，</s>
  </p>
  <p id="50">
    <s id="50:1">難思智光皆得成就，</s>
  </p>
  <p id="51">
    <s id="51:1">得正憶念，</s>
  </p>
  <p id="52">
    <s id="52:1">無有退屈，</s>
  </p>
  <p id="53">
    <s id="53:1">增益彼身，</s>
  </p>
  <p id="54">
    <s id="54:1">令無衰減，</s>
  </p>
  <p id="55">
    <s id="55:1">諸根安樂，</s>
  </p>
  <p id="56">
    <s id="56:1">常生歡喜。</s>
  </p>
  <p id="57">
    <s id="57:1">以是因緣，</s>
  </p>
  <p id="58">
    <s id="58:1">為彼有情，已於百千佛所植諸善根修福業者，</s>
  </p>
  <p id="59">
    <s id="59:1">於贍部洲廣宣流布，</s>
  </p>
  <p id="60">
    <s id="60:1">不速隱沒。</s>
  </p>
  <p id="61">
    <s id="61:1">彼諸有情聞是經已，</s>
  </p>
  <p id="62">
    <s id="62:1">得不可思議大智光明，及以無量福智之聚，</s>
  </p>
  <p id="63">
    <s id="63:1">於未來世，當受無量俱胝那庾多劫不可思量人天勝樂，</s>
  </p>
  <p id="64">
    <s id="64:1">常與諸佛共相值遇，</s>
  </p>
  <p id="65">
    <s id="65:1">速證無上正等菩提，</s>
  </p>
  <p id="66">
    <s id="66:1">閻羅之界三塗極苦，不復經過。」</s>
  </p>
  <p id="67">
    <s id="67:1">爾時，正了知藥叉大將白佛言：</s>
  </p>
  <p id="68">
    <s id="68:1">「世尊！我有陀羅尼，</s>
  </p>
  <p id="69">
    <s id="69:1">今對佛前親自陳說，</s>
  </p>
  <p id="70">
    <s id="70:1">為欲饒益憐愍諸有情故。」</s>
  </p>
  <p id="71">
    <s id="71:1">即說呪曰：</s>
  </p>
  <p id="72">
    <s id="72:1">「南謨佛陀(引)也_南謨達摩(引)也_南謨僧伽(引)也_南謨跋囉蚶(火含反)摩也_南謨因達囉也_南謨折咄喃_莫喝囉闍喃_怛姪他_呬哩呬哩_弭哩弭哩_瞿哩_莫訶瞿哩_健陀哩_莫訶健陀哩_達羅弭雉_莫訶達羅弭雉_單茶曲勸(駈問反)第(去)訶訶訶訶訶_呬呬呬呬呬_呼呼呼呼呼_漢魯曇謎瞿曇謎_者者者者_只只只只主主主主栴茶攝(之涉反)_鉢攞_尸揭囉(上)尸揭囉_嗢底瑟咤呬_薄伽梵_僧慎爾耶_莎訶」</s>
  </p>
  <p id="73">
    <s id="73:1">「若復有人於此明呪能受持者，</s>
  </p>
  <p id="74">
    <s id="74:1">我當給與資生樂具、</s>
  </p>
  <p id="75">
    <s id="75:1">飲食衣服、</s>
  </p>
  <p id="76">
    <s id="76:1">花果珍異，</s>
  </p>
  <p id="77">
    <s id="77:1">或求男女、</s>
  </p>
  <p id="78">
    <s id="78:1">童男童女、</s>
  </p>
  <p id="79">
    <s id="79:1">金銀珍寶諸瓔珞具，</s>
  </p>
  <p id="80">
    <s id="80:1">我皆供給，</s>
    <s id="80:2">隨所願求，令無闕乏。</s>
  </p>
  <p id="81">
    <s id="81:1">此之明呪有大威力，</s>
  </p>
  <p id="82">
    <s id="82:1">若誦呪時，</s>
  </p>
  <p id="83">
    <s id="83:1">我當速至其所，</s>
  </p>
  <p id="84">
    <s id="84:1">令無障礙，</s>
  </p>
  <p id="85">
    <s id="85:1">隨意成就。</s>
  </p>
  <p id="86">
    <s id="86:1">若持此呪時，</s>
  </p>
  <p id="87">
    <s id="87:1">應知其法，</s>
  </p>
  <p id="88">
    <s id="88:1">先畫一鋪僧慎爾耶藥叉形像，</s>
  </p>
  <p id="89">
    <s id="89:1">高四五尺，</s>
  </p>
  <p id="90">
    <s id="90:1">手執鉾鑹，</s>
  </p>
  <p id="91">
    <s id="91:1">於此像前作四方壇，</s>
  </p>
  <p id="92">
    <s id="92:1">安四滿瓶蜜水，或沙糖水，</s>
  </p>
  <p id="93">
    <s id="93:1">塗香粖香燒香及諸花鬘。</s>
  </p>
  <p id="94">
    <s id="94:1">又於壇前作地火爐，</s>
  </p>
  <p id="95">
    <s id="95:1">中安炭火，</s>
  </p>
  <p id="96">
    <s id="96:1">以蘇摩芥子燒於爐中，</s>
  </p>
  <p id="97">
    <s id="97:1">口誦前呪一百八遍，</s>
  </p>
  <p id="98">
    <s id="98:1">一遍一燒。</s>
  </p>
  <p id="99">
    <s id="99:1">乃至我藥叉大將自來現身，</s>
  </p>
  <p id="100">
    <s id="100:1">問呪人曰：『爾何所須？意所求者？』即以事答，</s>
  </p>
  <p id="101">
    <s id="101:1">我即隨言於所求事皆令滿足。</s>
  </p>
  <p id="102">
    <s id="102:1">或須金銀及諸伏藏，</s>
  </p>
  <p id="103">
    <s id="103:1">或欲神仙乘空而去，</s>
  </p>
  <p id="104">
    <s id="104:1">或求天眼通，</s>
  </p>
  <p id="105">
    <s id="105:1">或知他心事，</s>
  </p>
  <p id="106">
    <s id="106:1">於一切有情隨意自在，</s>
  </p>
  <p id="107">
    <s id="107:1">令斷煩惱，</s>
  </p>
  <p id="108">
    <s id="108:1">速得解脫，</s>
    <s id="108:2">皆得成就。」</s>
  </p>
  <p id="109">
    <s id="109:1">爾時，世尊告正了知藥叉大將曰：</s>
  </p>
  <p id="110">
    <s id="110:1">「善哉！善哉！</s>
  </p>
  <p id="111">
    <s id="111:1">汝能如是利益一切眾生，說此神呪，</s>
  </p>
  <p id="112">
    <s id="112:1">擁護正法，</s>
  </p>
  <p id="113">
    <s id="113:1">福利無邊。</s>
  </p>
</text>
