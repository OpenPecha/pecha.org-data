<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་</s>
    <s id="1:2">བྱང་ཆུབ་སེམས་དཔའ་མཛེས་ [146b] [146b.1]པའི་ཏོག་སྟན་ལས་ལངས་ཏེ་</s>
    <s id="1:3">བླ་གོས་ཕྲག་པ་གཅིག་ཏུ་གཟར་ནས་</s>
    <s id="1:4">པུས་མོ་གཡས་པའི་ལྷ་ང་ས་ལ་བཙུགས་ཏེ།</s>
  </p>
  <p id="2">
    <s id="2:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་</s>
  </p>
  <p id="3">
    <s id="3:1">ཚིགས་སུ་བཅད་པ་འདི་དག་གིས་མངོན་པར་བསྟོད་པ།</s>
    <s id="3:2">ཐུབ་པ་བསོད་ནམས་བརྒྱ་ཡི་མཚན་རྫོགས་ [146b.2]ཤིང་། །</s>
    <s id="3:3">ཡོན་ཏན་ཚད་མ་མཆིས་པས་སྐུ་རབ་བརྒྱན། །</s>
  </p>
  <p id="4">
    <s id="4:1">རྣམ་དག་རྒྱ་ཆེན་སེམས་ཅན་ལྟ་མོས་པས། །</s>
    <s id="4:2">ཉི་མ་སྟོང་བཞིན་འོད་ཀྱིས་སྣང་བར་མཛད། །</s>
  </p>
  <p id="5">
    <s id="5:1">ཁ་དོག་མཐའ་ཡས་འོད་ནི་རབ་ཏུ་རྒྱས། །</s>
  </p>
  <p id="6">
    <s id="6:1">རིན་ཆེན་པདྨའི་ཕུང་བཞིན་མཚན་རྣམས་མཛེས། །</s>
  </p>
  <p id="7">
    <s id="7:1">དཔེར་ན་གདུགས་ [146b.3]ཤར་ནམ་མཁའ་སྣང་བགྱིད་བཞིན། །</s>
    <s id="7:2">ཁ་དོག་དཀར་གསལ་གསེར་གྱི་མདོག་ཀྱང་གནོན། །</s>
  </p>
  <p id="8">
    <s id="8:1">གསེར་གྱི་རི་བཞིན་འོད་ཀྱིས་གསལ་མཛད་པས། །</s>
    <s id="8:2">ཞིང་ནི་བརྒྱ་སྟོང་མང་པོ་ཀུན་དུ་ཁྱབ། །</s>
  </p>
  <p id="9">
    <s id="9:1">སེམས་ཅན་སྡུག་བསྔལ་ཚད་མེད་ཞི་མཛད་ནས། །</s>
  </p>
  <p id="10">
    <s id="10:1">བདེ་བ་དམ་པ་མཐའ་ཡས་ [146b.4]སྩལ་བར་མཛད། །</s>
  </p>
  <p id="11">
    <s id="11:1">མཚན་རྣམས་ཕུན་ཚོགས་རྣམ་དག་རབ་མཛེས་པས། །</s>
    <s id="11:2">སེམས་ཅན་ལྟ་མོས་སྐྱོ་བ་ཡོང་མ་མཆིས། །</s>
  </p>
  <p id="12">
    <s id="12:1">དབུ་སྐྲ་རབ་མཉེན་ཁ་དོག་མཐོན་མཐིང་གནས། །</s>
    <s id="12:2">བུང་བ་ནག་པོ་མེ་ཏོག་བསྡུས་པ་འདྲ། །</s>
  </p>
  <p id="13">
    <s id="13:1">དགྱེས་དང་བཏང་སྙོམས་ཆེན་པོ་དག་པས་བརྒྱན། ། </s>
  </p>
  <p id="14">
    <s id="14:1">[146b.5]བྱམས་དང་ཐུགས་རྗེ་ཆེན་པོ་ཕུན་སུམ་ཚོགས། །</s>
    <s id="14:2">མཚན་དང་དཔེ་བྱད་དམ་པ་རབ་མཛེས་པ། །</s>
    <s id="14:3">བྱང་ཆུབ་ཡན་ལག་ཆོས་ལས་གྲུབ་པ་ལགས། །</s>
    <s id="14:4">བཅོམ་ལྡན་བསོད་ནམས་ཕན་པ་མང་བཏང་བས། །</s>
    <s id="14:5">དེ་དག་རྟག་ཏུ་བདེ་བ་ཆེན་པོ་འཐོབ། །</s>
  </p>
  <p id="15">
    <s id="15:1">ཡོན་ཏན་རྣམ་པ་སྣ་ [146b.6]ཚོགས་རབ་བརྒྱན་པས། །</s>
    <s id="15:2">འོད་ཀྱི་ཞིང་ནི་བརྒྱ་སྟོང་སྣང་བར་མཛད། །</s>
  </p>
  <p id="16">
    <s id="16:1">བཅོམ་ལྡན་འོད་ཟེར་ཤིན་ཏུ་རྫོགས་པས་ན། །</s>
  </p>
  <p id="17">
    <s id="17:1">དཔེར་ན་གདུགས་ཀྱིས་ནམ་མཁའ་ཀུན་ཁྱབ་འདྲ། །</s>
  </p>
  <p id="18">
    <s id="18:1">བཅོམ་ལྡན་རི་རབ་བཞིན་དུ་ཡོན་ཏན་ལྡན། །</s>
  </p>
  <p id="19">
    <s id="19:1">ཕྱོགས་བཅུ་ཀུན་དུ་ཁྱབ་པར་སྟོན་པ་མཛད། ། </s>
  </p>
  <p id="20">
    <s id="20:1">[146b.7]བཅོམ་ལྡན་གསེར་ཞལ་དམ་པ་རབ་ཏུ་མཛེས། །</s>
  </p>
  <p id="21">
    <s id="21:1">ཚེམས་དཀར་གཏམས་པ་དུང་གི་ཁ་དོག་འདྲ། །</s>
  </p>
  <p id="22">
    <s id="22:1">བཅོམ་ལྡན་ཞལ་མཛེས་དཔེ་ཟླ་ཡོང་མ་མཆིས། །</s>
  </p>
  <p id="23">
    <s id="23:1">སྨིན་མཚམས་བ་སྤུ་རྟག་པར་གཡས་སུ་འཁྱིལ། །</s>
    <s id="23:2">འོད་མཉེན་དཀར་གསལ་ཆུ་ཤེལ་དག་དང་མཚུངས། །</s>
  </p>
  <p id="24">
    <s id="24:1">[147a] [147a.1]དཔེར་ན་ཟླ་ཉ་ནམ་མཁའི་ཁམས་གནས་འདྲ། །</s>
  </p>
  <p id="25">
    <s id="25:1">དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་མཛེས་པའི་ཏོག་ལ་བཀའ་སྩལ་པ། །</s>
    <s id="25:2">ཁྱོད་ཀྱིས་འདི་ལྟར་དེ་བཞིན་གཤེགས་པའི་ཡོན་ཏན་གྱི་བསྔགས་པ་བརྗོད་པ་ནི་</s>
    <s id="25:3">བསམ་གྱིས་མི་ཁྱབ་པ་ཡིན་ [147a.2]པས་</s>
    <s id="25:4">ཐམས་ཅད་ལ་ཕན་འདོགས་པར་འགྱུར་ཞིང་།</s>
    <s id="25:5">གང་དག་ཁོང་དུ་མ་ཆུད་པ་དེ་དག་ཀྱང་རྗེས་སུ་མཐུན་པར་རྣལ་འབྱོར་སྒོམ་པ་ལ་སློབ་པར་འགྱུར་རོ། །</s>
    <s id="25:6">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="25:7">བྱང་ཆུབ་སེམས་དཔའ་མཛེས་པའི་ཏོག་ [147a.3]གིས་བསྔགས་པ་བརྗོད་པའི་ལེའུ་སྟེ་ཉི་ཤུ་བརྒྱད་པའོ།། །།</s>
  </p>
</text>
