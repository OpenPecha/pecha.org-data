<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ཀྱིས་བྱང་ཆུབ་ཀྱི་ཤིང་གི་ལྷ་མོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="2">
    <s id="2:1">རིགས་ཀྱི་ལྷ་མོ་དེའི་ཚེ་ཚོང་དཔོན་གྱི་བུ་ཆུ་འབེབ་ཀྱིས་སྔོན་རྒྱལ་པོ་ལྷའི་དབང་ཕྱུག་གི་འོད་ཀྱི་ཡུལ་ཁམས་སུ་</s>
    <s id="2:2">སེམས་ཅན་གྱི་ནད་ཀྱི་སྡུག་བསྔལ་ཇི་སྙེད་ཡོད་པ་ [132b.5]དག་གསོས་ནས་</s>
  </p>
  <p id="3">
    <s id="3:1">སྔ་མཁོ་བཞིན་དུ་རྟས་ཏེ་</s>
    <s id="3:2">བདེ་བ་མྱོང་བར་གྱུར་བ་དང་།</s>
    <s id="3:3">དེའི་ཚེ་སེམས་ཅན་མང་པོ་དེ་དག་ནད་སོས་པར་གྱུར་པའི་ཕྱིར་</s>
    <s id="3:4">བསོད་ནམས་ཀྱི་ལས་མང་དུ་བསགས་ནས་</s>
  </p>
  <p id="4">
    <s id="4:1">སྦྱིན་པ་རྒྱ་ཆེར་བཏང་བ་ལ་</s>
    <s id="4:2">བདག་ཉིད་ལོངས་སྤྱོད་པར་གྱུར་པས་</s>
    <s id="4:3">ཐམས་ཅད་ལྷན་ཅིག་ཚོང་དཔོན་ [132b.6]གྱི་བུའི་ཐད་དུ་དོང་སྟེ</s>
  </p>
  <p id="5">
    <s id="5:1">ཐམས་ཅད་གུས་པ་བསྐྱེད་ནས་</s>
  </p>
  <p id="6">
    <s id="6:1">འདི་སྐད་དུ་ཚོང་དཔོན་ཆེན་པོའི་བུ་བསོད་ནམས་ཀྱི་དངོས་པོ་ཤིན་ཏུ་ལེགས་པར་བསྐྱེད་དེ་</s>
  </p>
  <p id="7">
    <s id="7:1">བདག་ཅག་ལ་ཕན་བཏགས་ནས་</s>
  </p>
  <p id="8">
    <s id="8:1">བདེ་བར་འཚོ་བར་བྱས་པ་ལེགས་སོ་ལེགས་སོ། །</s>
  </p>
  <p id="9">
    <s id="9:1">ཁྱོད་ནི་ཡང་དག་པའི་མཐུ་ཆེན་པོ་དང་ [132b.7]ལྡན་པའི་སྨན་པའི་རྒྱལ་པོ་བྱམས་པ་དང་སྙིང་རྗེ་དང་ལྡན་པའི་བྱང་ཆུབ་སེམས་དཔའ་ཡིན་ཏེ། </s>
  </p>
  <p id="10">
    <s id="10:1">སྨན་དཔྱད་ལ་ཤིན་ཏུ་མཁས་པས་</s>
    <s id="10:2">སེམས་ཅན་གྱི་ནད་ཀྱི་སྡུག་བསྔལ་ཚད་མེད་པ་དག་ལེགས་པར་གསོས་སོ། །</s>
  </p>
  <p id="11">
    <s id="11:1">ཞེས་གྲོང་དང་གྲོང་ཁྱེར་ཀུན་དུ་ཁྱབ་པར་བསྔགས་པ་བརྗོད་ [133a] [133a.1]པར་གྱུར་ཏོ། །</s>
  </p>
  <p id="12">
    <s id="12:1">རིགས་ཀྱི་ལྷ་མོ་དེའི་ཚེ་ཚོང་དཔོན་གྱི་བུ་དེའི་ཆུང་མ་ཆུའི་པདྨའི་མཛོད་ཅེས་བྱ་བ་ལ་བུ་གཉིས་ཡོད་དེ། </s>
  </p>
  <p id="13">
    <s id="13:1">གཅིག་གི་མིང་ནི་ཆུ་རྒྱས་ཞེས་བྱའོ། །</s>
  </p>
  <p id="14">
    <s id="14:1">གཅིག་གི་མིང་ནི་ཆུའི་མཛོད་ཅེས་བྱའོ། །</s>
  </p>
  <p id="15">
    <s id="15:1">དེ་ནས་ཆུ་འབེབས་ཀྱིས་བུ་གཉིས་ཁྲིད་ནས་</s>
  </p>
  <p id="16">
    <s id="16:1">མཐར་གྱིས་ [133a.2]གྲོང་དང་། གྲོང་ཁྱེར་དང་། གྲོང་རྡལ་རྒྱུ་ཞིང་དོང་བ་ལས་</s>
    <s id="16:2">དགོན་པའི་གནས་ཤིན་ཏུ་ཉམ་ང་བ་ཞིག་འདས་པ་དང་།</s>
    <s id="16:3">དེ་ན་འཕར་བ་དང་། སྤྱང་ཀི་དང་། ཝ་དང་། སྤྲ་ཆེན་དང་། བྱ་རྒོད་ལ་སོགས་པ་གཅན་གཟན་གྱི་རྣམ་པ་ཤ་ཁྲག་ཟ་ཞིང་འཐུང་བ་</s>
    <s id="16:4">མང་པོ་ཕྱོགས་གཅིག་ཏུ་རྒྱུག་ [133a.3]ཅིང་འཕུར་ཏེ་དོང་བ་མཐོང་ངོ་། །</s>
  </p>
  <p id="17">
    <s id="17:1">དེ་ནས་ཚོང་དཔོན་གྱི་བུ་དེ་འདི་སྙམ་དུ་</s>
    <s id="17:2">གཅན་གཟན་འདི་དག་རྒྱུ་དང་རྐྱེན་གང་གི་ཕྱིར་</s>
    <s id="17:3">ཕྱོགས་གཅིག་ཏུ་འཕུར་ཞིང་རྒྱུག་པར་གྱུར།</s>
  </p>
  <p id="18">
    <s id="18:1">བདག་གིས་སྐད་ཅིག་ཕྱི་བཞིན་དུ་བརྟག་གོ་སྙམ་དུ་བསམས་ནས། །</s>
  </p>
  <p id="19">
    <s id="19:1">ཕྱི་བཞིན་དུ་སོང་བ་ལས་</s>
    <s id="19:2">རྫིང་ཆེན་པོ་དགོན་པ་ [133a.4]སྐྱེས་ཞེས་བྱ་བ་</s>
    <s id="19:3">དེ་ནི་ཆུ་ཟད་ལ་ཐུག་པས་</s>
    <s id="19:4">རྫིང་དེའི་ནང་ན་ཉ་མང་པོ་ཡོད་པ་མཐོང་བར་གྱུར་ཏོ། །</s>
  </p>
  <p id="20">
    <s id="20:1">ཆུ་འབེབས་ཀྱིས་མཐོང་ནས་ཀྱང་</s>
    <s id="20:2">སྙིང་རྗེ་ཆེན་པོའི་སེམས་སྐྱེས་པ་དང་།</s>
    <s id="20:3">དེའི་ཚེ་ཤིང་གི་ལྷ་ཞིག་གིས་ལུས་ཕྱེད་ཙམ་བསྟན་ནས་</s>
    <s id="20:4">འདི་སྐད་དུ་ལེགས་སོ་ལེགས་སོ། །</s>
  </p>
  <p id="21">
    <s id="21:1">རིགས་ཀྱི་བུ་ཁྱོད་ [133a.5]ནི་ཡང་དག་པའི་དོན་དང་ལྡན་པའི་ཕྱིར་ཆུ་འབེབས་ཞེས་བྱ་བས་</s>
    <s id="21:2">ཉ་འདི་དག་ལ་སྙིང་བརྩེ་བས་ཆུ་སྦྱིན་པའི་རིགས་སོ། །</s>
  </p>
  <p id="22">
    <s id="22:1">རྒྱུ་དང་རྐྱེན་རྣམ་པ་གཉིས་དང་ལྡན་པའི་ཕྱིར་ཆུ་འབེབས་ཞེས་བྱ་སྟེ། </s>
  </p>
  <p id="23">
    <s id="23:1">ཆུ་འབབ་པར་བྱེད་པ་དང་།</s>
    <s id="23:2">ཆུ་སྦྱིན་པར་བྱེད་པའོ། །</s>
  </p>
  <p id="24">
    <s id="24:1">དེང་ཁྱོད་ཀྱིས་མིང་ཇི་ལྟ་བ་བཞིན་དུ་བྱོས་ [133a.6]ཤིག །</s>
    <s id="24:2">དེ་ནས་ཆུ་འབེབས་ཀྱིས་ཤིང་གི་ལྷ་ལ་སྨྲས་པ།</s>
    <s id="24:3">ཉ་འདི་དག་གི་གྲངས་ཇི་ཙམ་ཞིག་ཡོད།</s>
  </p>
  <p id="25">
    <s id="25:1">ཤིང་གི་ལྷས་སྨྲས་པ། གྲངས་ནི་སྟོང་ཕྲག་བཅུ་ཚང་བ་སྙེད་ཡོད་དོ། །</s>
  </p>
  <p id="26">
    <s id="26:1">རིགས་ཀྱི་ལྷ་མོ་དེ་ནས་ཚོང་དཔོན་གྱི་བུས་གྲངས་དེ་སྙེད་ཡོད་པར་ཐོས་པ་དང་།</s>
    <s id="26:2">ལྷག་པར་སྙིང་རྗེའི་ [133a.7]བསམ་པ་སྐྱེས་པར་གྱུར་ཏོ། །</s>
  </p>
  <p id="27">
    <s id="27:1">དེའི་ཚེ་རྫིང་ཆེན་པོ་དེ་ཡང་ཉི་མས་གདུངས་ནས་</s>
    <s id="27:2">ཆུའི་ལྷག་མ་ཆུང་ཟད་ཅིག་ལུས་པར་གྱུར་པས་</s>
    <s id="27:3">ཉ་སྟོང་ཕྲག་བཅུ་པོ་དེ་དག་ཀྱང་འཆི་བའི་སྒོར་ཞུགས་ཏེ་</s>
  </p>
  <p id="28">
    <s id="28:1">ལུས་ཀྱིས་འདྲེ་ལྡོག་བྱས་པ་ན་</s>
    <s id="28:2">ཚོང་དཔོན་དེས་མཐོང་བ་དང་། སེམས་ལ་རེ་བ་དང་བཅས་པས་</s>
    <s id="28:3">མིག་མི་ [133b] [133b.1]འཛུམས་པར་རྗེས་སུ་འབྲང་ཞིང་ལྟ་བར་གྱུར་ཏོ། །</s>
  </p>
  <p id="29">
    <s id="29:1">དེ་ནས་ཚོང་དཔོན་གྱི་བུས་དངོས་པོ་དེ་མཐོང་ནས་</s>
    <s id="29:2">ཕྱོགས་བཞིར་བརྒྱུགས་ཏེ།</s>
  </p>
  <p id="30">
    <s id="30:1">ཆུ་བཙལ་བར་འདོད་ཀྱང་རྙེད་པར་མ་གྱུར་པས་</s>
    <s id="30:2">ཡང་ཕྱོགས་གཅིག་ཏུ་རྣམ་པར་བལྟས་པ་ལས་ལྗོན་ཤིང་ཆེན་པོ་ཞིག་མཐོང་བ་དང་།</s>
    <s id="30:3">སྟེང་དུ་འཛེགས་ [133b.2]ནས་ཡལ་ག་དང་ལོ་མ་བཅད་དེ་</s>
  </p>
  <p id="31">
    <s id="31:1">བསིལ་གྲིབ་བྱས་སོ། །</s>
  </p>
  <p id="32">
    <s id="32:1">གཞན་ཡང་རྫིང་འདིའི་ཆུ་གང་ནས་འོངས་ཞེས་</s>
    <s id="32:2">ཡོངས་སུ་བཙལ་བ་ལས་ཆུ་བོ་ཆེན་པོ་ཆུ་སྐྱེས་ཞེས་བྱ་བ་ཞིག་མཐོང་ངོ་། །</s>
  </p>
  <p id="33">
    <s id="33:1">དེའི་ཚེ་ཆུ་བོ་དེའི་འགྲམ་ན་ཉ་པ་མང་པོ་ཡོད་པས་ཉ་བླང་བའི་ཕྱིར་</s>
    <s id="33:2">ཆུ་བོ་དེའི་གོང་དུ་གཡང་ས་ཆེན་པོ་ཡོད་ [133b.3]པའི་གནས་སུ་</s>
    <s id="33:3">ཆུ་བོ་ནས་འབབ་ཏུ་མི་སྟེར་བས་</s>
    <s id="33:4">ཆུ་དྲལ་བའི་གནས་དེ་ཡང་ཤིན་ཏུ་བཅོས་དཀའ་བར་གྱུར་པས་</s>
    <s id="33:5">འདི་སྙམ་དུ་གང་བ་འདི་ནི་ཤིན་ཏུ་ཟབ་ཅིང་གཡང་ས་ཆེ་བས་</s>
    <s id="33:6">མི་བརྒྱ་སྟོང་གིས་ཟླ་བ་གསུམ་གྱི་བར་དུ་ཡང་གཅོད་པར་མི་ནུས་ན་</s>
  </p>
  <p id="34">
    <s id="34:1">བདག་གཅིག་པུས་ནུས་པ་ལྟ་སྨོས་ཀྱང་ཅི་དགོས་སྙམ་ [133b.4]མོ། །</s>
    <s id="34:2">དེ་ནས་ཚོང་དཔོན་གྱི་བུ་མྱུར་དུ་རང་གི་གྲོང་ཁྱེར་དུ་སོང་སྟེ་</s>
  </p>
  <p id="35">
    <s id="35:1">རྒྱལ་པོ་ཆེན་པོའི་དྲུང་དུ་ཕྱིན་ནས་</s>
  </p>
  <p id="36">
    <s id="36:1">མགོ་བོས་རྐང་པ་ལ་ཕྱག་བྱས་ཏེ་</s>
  </p>
  <p id="37">
    <s id="37:1">ཕྱོགས་གཅིག་ཏུ་འཁོད་ནས་</s>
    <s id="37:2">གུས་པས་ཐལ་མོ་སྦྱར་ཏེ</s>
  </p>
  <p id="38">
    <s id="38:1">འདི་སྐད་དུ་བདག་གིས་རྒྱལ་པོ་ཆེན་པོའི་མངའ་རིས་ན་འབངས་ལ་བྲོ་ནད་སྣ་ཚོགས་ཅི་མཆིས་པ་ [133b.5]གསོས་ནས། </s>
  </p>
  <p id="39">
    <s id="39:1">ཐམས་ཅད་བདེ་བར་བགྱིས་ཏེ། </s>
  </p>
  <p id="40">
    <s id="40:1">མཐར་གྱིས་ལྗོངས་རྒྱུར་མཆིས་པ་ལས་འབྲོག་དགོན་པ་ཞིག་ཏུ་མཆིས་པ་དང་།</s>
    <s id="40:2">རྫིང་དགོན་པ་ཆུ་སྐྱེས་ཞེས་བགྱི་བ་དེའི་ཆབ་བས་སུ་ཉེ་བས་དེ་ན་</s>
    <s id="40:3">ཉ་སྟོང་ཕྲག་བཅུ་མཆིས་པ་ཡང་གདུགས་ཀྱིས་སྐམས་པས་</s>
    <s id="40:4">རིང་པོ་མི་ཐོགས་པར་འགུམ་ [133b.6]པར་འགྱུར་བ་དག་མཐོང་ལགས་ན།</s>
  </p>
  <p id="41">
    <s id="41:1">རྒྱལ་པོ་ཆེན་པོ་བྱམས་པ་དང་ཐུགས་རྗེས་ཐུགས་བརྩེ་བར་དགོངས་ཏེ་</s>
    <s id="41:2">གླང་པོ་ཆེ་ཉི་ཤུ་ཞིག་ཆབ་དགལ་བར་སྐད་ཅིག་སྩལ་དུ་གསོལ། །</s>
  </p>
  <p id="42">
    <s id="42:1">ཇི་ལྟར་བདག་གིས་ནད་པ་མང་པོ་དག་ལ་སྲོག་སྩལ་བ་དེ་བཞིན་དུ་ཉ་དེ་དག་གི་སྲོག་གི་སྐྱབས་བགྱིད་པ་ [133b.7]ལགས་སོ་ཞེས་གསོལ་ཏོ། །</s>
  </p>
  <p id="43">
    <s id="43:1">དེ་ནས་རྒྱལ་པོ་ཆེན་པོས་ཀྱང་བློན་པོ་ཆེན་པོ་ལ་སྨན་པའི་རྒྱལ་པོ་འདི་ལ་མྱུར་དུ་གླང་པོ་ཆེ་བྱིན་ཅིག་ཅེས་བསྒོའོ། །</s>
    <s id="43:2">དེའི་ཚེ་བློན་པོ་ཆེན་པོས་ཀྱང་རྒྱལ་པོའི་བཀའ་ཁྱེར་ནས་</s>
  </p>
  <p id="44">
    <s id="44:1">ཚོང་དཔོན་གྱི་བུ་ལ་འདི་སྐད་ཅེས་སྨྲས་སོ། །</s>
  </p>
  <p id="45">
    <s id="45:1">ཀྱེ་སྐྱེས་བུ་ཆེན་པོ་ལེགས་སོ། །</s>
  </p>
  <p id="46">
    <s id="46:1">ཁྱོད་ [134a] [134a.1]བདག་ཉིད་གླང་པོ་ཆེའི་ལྷས་སུ་སོང་སྟེ། </s>
  </p>
  <p id="47">
    <s id="47:1">ཡིད་ལ་ཇི་ལྟར་འདོད་པ་བཞིན་དུ་གླང་པོ་ཆེ་ཉི་ཤུ་ཞིག་འདམས་ཏེ་ཁྱེར་ལ་</s>
    <s id="47:2">སེམས་ཅན་ལ་ཕན་བཏགས་ནས་</s>
  </p>
  <p id="48">
    <s id="48:1">བདེ་བ་ཐོབ་པར་གྱིས་ཤིག །</s>
    <s id="48:2">དེ་ནས་ཆུ་འབེབས་བུ་གཉིས་དང་ལྷན་ཅིག་ཏུ་གླང་པོ་ཆེ་ཉི་ཤུ་ཁྲིད་དེ་</s>
  </p>
  <p id="49">
    <s id="49:1">ཆང་པའི་ [134a.2]ཁྱིམ་ནས་རྐྱལ་པ་མང་པོ་གཡར་ཏེ</s>
  </p>
  <p id="50">
    <s id="50:1">ཆུ་དྲལ་བའི་གནས་སུ་ཕྱིན་ནས་</s>
    <s id="50:2">རྐྱལ་པ་ཆུས་བཀང་སྟེ་</s>
    <s id="50:3">གླང་པོ་ཆེ་ལ་བཀལ་ནས་རྫིང་གི་དྲུང་དུ་ཕྱིན་ཏེ།</s>
  </p>
  <p id="51">
    <s id="51:1">རྫིང་གི་ནང་དུ་བླུགས་པ་དང་</s>
    <s id="51:2">སྔ་མཁོ་བཞིན་དུ་གང་ཞིང་རྒྱས་པར་གྱུར་ཏོ། །</s>
  </p>
  <p id="52">
    <s id="52:1">རིགས་ཀྱི་ལྷ་མོ་དེའི་ཚེ་ཚོང་དཔོན་གྱི་བུས་རྫིང་གི་ངོས་བཞིར་འཁོར་བར་ [134a.3]བལྟས་པ་དང་།</s>
    <s id="52:2">དེ་ནས་ཉ་མང་པོ་དེ་དག་ཀྱང་ཕྱི་བཞིན་འབྲངས་ནས་འགྲམ་དུ་རྒྱུ་བར་གྱུར་ཏོ། །</s>
  </p>
  <p id="53">
    <s id="53:1">དེ་ནས་ཚོང་དཔོན་གྱི་བུ་ཡང་འདི་སྙམ་དུ་</s>
    <s id="53:2">ཉ་མང་པོ་འདི་དག་ཅིའི་ཕྱིར་བདག་གི་ཕྱི་བཞིན་འབྲང་།</s>
  </p>
  <p id="54">
    <s id="54:1">གདོན་མི་ཟ་བར་བཀྲེས་པའི་མེས་གདུངས་ནས་</s>
    <s id="54:2">བདག་ལ་ཟས་སློང་བ་ཡིན་པས་བདག་ [134a.4]གིས་སྦྱིན་པར་བྱའོ་སྙམ་དུ་བསམས་ནས་</s>
  </p>
  <p id="55">
    <s id="55:1">ཚོང་དཔོན་གྱི་བུ་ཆུ་འབེབས་ཀྱིས་བུ་ལ་འདི་སྐད་ཅེས་སྨྲས་སོ། །</s>
  </p>
  <p id="56">
    <s id="56:1">ཁྱོད་ཀྱིས་གླང་པོ་ཆེ་མཆོག་ཏུ་སྟོབས་དང་ལྡན་པ་ཞིག་བླངས་ཏེ་</s>
    <s id="56:2">མྱུར་དུ་ཁྱིམ་དུ་དེང་ལ་ཡབ་ཚོང་དཔོན་ལ་གསོལ་ཏེ།</s>
  </p>
  <p id="57">
    <s id="57:1">ཁྱིམ་ན་བཟར་རུང་བའི་དངོས་པོ་ཅི་ཡོད་པ་དང་།</s>
    <s id="57:2">ཕ་མ་ཟ་ [134a.5]བའི་སྐལ་བ་དང་།</s>
    <s id="57:3">བུ་དང་ཆུང་མ་དང་། བྲན་དང་། བྲན་མོའི་སྐལ་བ་ཅི་ཡོད་པ་</s>
    <s id="57:4">ཐམས་ཅད་ཀྱང་བསྡུས་ཏེ་ཁྱེར་ལ་ཤོག་ཤིག །</s>
    <s id="57:5">དེ་ནས་བུ་གཉིས་ཕའི་བསྟན་པ་མཉན་ནས་</s>
  </p>
  <p id="58">
    <s id="58:1">གླང་པོ་ཆེ་མཆོག་ལ་ཞོན་ཏེ་རིངས་པར་ཁྱིམ་དུ་སོང་ནས་</s>
  </p>
  <p id="59">
    <s id="59:1">མེས་པོའི་དྲུང་དུ་ཕྱིན་པ་དང་།</s>
    <s id="59:2">དངོས་པོ་གོང་ [134a.6]མ་རྒྱས་པར་སྨྲས་ནས་</s>
    <s id="59:3">ཁྱིམ་ན་བཟར་རུང་བའི་དངོས་པོ་ཅི་ཡོད་པ་བླངས་ཏེ་</s>
  </p>
  <p id="60">
    <s id="60:1">གླང་པོ་ཆེ་ལ་བཀལ་ནས་</s>
    <s id="60:2">མྱུར་ཞིང་རིངས་པར་ཕ་འདུག་པའི་རྫིང་དྲུང་དུ་ཕྱིན་པ་དང་།</s>
    <s id="60:3">དེ་ནས་ཆུ་འབེབས་བུ་འོངས་པ་མཐོང་ནས་</s>
  </p>
  <p id="61">
    <s id="61:1">ལུས་དང་སེམས་དགའ་མགུ་རངས་པར་གྱུར་ཏེ</s>
  </p>
  <p id="62">
    <s id="62:1">ཟས་རྣམས་བླངས་ནས་རྫིང་ [134a.7]ཀུན་དུ་ཁྱབ་པར་གཏོར་བ་དང་།</s>
    <s id="62:2">ཉ་རྣམས་ཟས་ཐོབ་པ་དང་ཐམས་ཅད་འགྲངས་ཤིང་ཚིམ་པར་གྱུར་ཏོ། །</s>
  </p>
  <p id="63">
    <s id="63:1">ཡང་འདི་སྙམ་དུ་དེང་བདག་གིས་ཟས་ཡོངས་སུ་བཏང་ནས་ཉ་རྣམས་སྲོག་ཐོབ་པར་གྱུར་པས་</s>
    <s id="63:2">མ་འོངས་པའི་དུས་ཀྱི་ཚེ་ཡང་ཆོས་ཀྱི་ཟས་ཡོངས་སུ་བཏང་ནས་སེམས་ཅན་མཐའ་ཡས་ [134b] [134b.1]པ་རྣམས་ཚིམ་པར་བྱེད་པར་གྱུར་ཅིག་སྙམ་མོ། །</s>
    <s id="63:3">གཞན་ཡང་འདི་སྙམ་དུ་</s>
    <s id="63:4">བདག་གིས་སྔོན་དགོན་པའི་ནགས་ཚལ་ན་དགེ་སློང་ཞིག་ཐེག་པ་ཆེན་པོའི་མདོ་སྡེ་ཀློག་པ་ལས་</s>
    <s id="63:5">རྟེན་ཅིང་འབྲེལ་པར་འབྱུང་བ་ཡན་ལག་བཅུ་གཉིས་པའི་ཆོས་ཟབ་མོའི་དོན་གཅེས་པ་སྟོན་པ་ཡང་མཐོང་ཞིང་ཐོས།</s>
  </p>
  <p id="64">
    <s id="64:1">གཞན་ [134b.2]ཡང་མདོ་སྡེ་ལས་སེམས་ཅན་གང་ལ་ལ་ཞིག་འཆི་ཀའི་དུས་ཀྱི་ཚེ་</s>
    <s id="64:2">དེ་བཞིན་གཤེགས་པ་རིན་ཆེན་གཙུག་ཕུད་ཀྱི་མཚན་ཐོས་པར་གྱུར་ན་</s>
  </p>
  <p id="65">
    <s id="65:1">མཐོ་རིས་སུ་སྐྱེ་བར་འགྱུར་རོ་ཞེས་གསུངས་པས།</s>
    <s id="65:2">དེང་བདག་གིས་ཉ་སྟོང་ཕྲག་བཅུ་པོ་དེ་དག་ལ་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་པའི་ [134b.3]ཆོས་ཟབ་མོ་ཡང་བསྟན་ལ་</s>
    <s id="65:3">དེ་བཞིན་གཤེགས་པ་རིན་ཆེན་གཙུག་ཕུད་ཀྱི་མཚན་ཡང་བརྗོད་པར་བྱའོ། །</s>
  </p>
  <p id="66">
    <s id="66:1">འཛམ་བུའི་གླིང་འདི་ན་སེམས་ཅན་རྣམ་པ་གཉིས་ཡོད་དེ། </s>
  </p>
  <p id="67">
    <s id="67:1">ཐེག་པ་ཆེན་པོ་ལ་ཤིན་ཏུ་མངོན་པར་ཡིད་ཆེས་པ་དང་། ཡིད་མི་ཆེས་ཤིང་སྨོད་པར་བྱེད་པ་སྟེ། </s>
  </p>
  <p id="68">
    <s id="68:1">དེ་དག་ཀྱང་ [134b.4]མངོན་པར་ཡིད་ཆེས་པའི་སེམས་འཕེལ་བར་བྱའོ་སྙམ་མོ། །</s>
    <s id="68:2">དེའི་ཚེ་ཚོང་དཔོན་གྱི་བུ་འདི་སྙམ་དུ་བདག་རྫིང་གི་ནང་དུ་ཞུགས་ཏེ་</s>
  </p>
  <p id="69">
    <s id="69:1">ཉ་མང་པོ་དེ་དག་ལ་ཆོས་ཟབ་མོ་ཤིན་ཏུ་གྱ་ནོམ་པ་བཤད་པར་བྱའོ་</s>
    <s id="69:2">སྙམ་དུ་བསམས་ནས་ཆུའི་ནང་དུ་ཞུགས་ཏེ་འདི་སྐད་ཅེས་</s>
    <s id="69:3">འདས་པའི་དེ་བཞིན་ [134b.5]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པའི་སྐྱེས་བུ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རིན་ཆེན་གཙུག་ཕུད་ལ་ [134b.6]ཕྱག་འཚལ་ལོ། །</s>
    <s id="69:4">དེ་བཞིན་གཤེགས་པ་འདི་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་འདི་ལྟར་ཐུགས་དམ་བཞེས་ཏེ</s>
  </p>
  <p id="70">
    <s id="70:1">ཕྱོགས་བཅུའི་འཇིག་རྟེན་གྱི་ཁམས་ན་སེམས་ཅན་ཇི་སྙེད་པ་</s>
    <s id="70:2">གང་དག་འཆི་ཀའི་དུས་ཀྱི་ཚེ་ངའི་མིང་ཐོས་པར་གྱུར་ན་</s>
  </p>
  <p id="71">
    <s id="71:1">ཤི་འཕོས་པའི་འོག་ཏུ་</s>
    <s id="71:2">སུམ་ཅུ་རྩ་གསུམ་ [134b.7]གྱི་ལྷར་སྐྱེ་བར་འགྱུར་རོ་ཞེས་བཀའ་སྩལ་ཏོ་ཞེས་བསྒྲགས་སོ། །</s>
  </p>
  <p id="72">
    <s id="72:1">དེ་ནས་ཆུ་འབེབས་ཀྱིས་རྫིང་གི་ཉ་དེ་དག་ལ་ཆོས་ཟབ་མོ་གྱ་ནོམ་པ་ཡང་འདི་སྐད་དུ་</s>
    <s id="72:2">འདི་ཡོད་པའི་ཕྱིར་དེ་ཡོད།</s>
  </p>
  <p id="73">
    <s id="73:1">འདི་སྐྱེས་པའི་ཕྱིར་དེ་སྐྱེ་བར་འགྱུར་བ་འདི་ལྟ་སྟེ། </s>
  </p>
  <p id="74">
    <s id="74:1">མ་རིག་པའི་རྐྱེན་གྱིས་འདུ་བྱེད།</s>
    <s id="74:2">འདུ་བྱེད་ཀྱི་རྐྱེན་ [135a] [135a.1]གྱིས་རྣམ་པར་ཤེས་པ།</s>
    <s id="74:3">རྣམ་པར་ཤེས་པའི་རྐྱེན་གྱིས་མིང་དང་གཟུགས།</s>
    <s id="74:4">མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །</s>
    <s id="74:5">སྐྱེ་མཆེད་དྲུག་གི་རྐྱེན་གྱིས་རེག་པ།</s>
    <s id="74:6">རེག་པའི་རྐྱེན་གྱིས་ཚོར་བ།</s>
    <s id="74:7">ཚོར་བའི་རྐྱེན་གྱིས་སྲེད་པ།</s>
    <s id="74:8">སྲེད་པའི་རྐྱེན་གྱིས་ལེན་པ།</s>
    <s id="74:9">ལེན་ [135a.2]པའི་རྐྱེན་གྱིས་སྲིད་པ།</s>
    <s id="74:10">སྲིད་པའི་རྐྱེན་གྱིས་སྐྱེ་བ།</s>
    <s id="74:11">སྐྱེ་བའི་རྐྱེན་གྱིས་རྒ་ཤི་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། འཁྲུག་པ་འབྱུང་སྟེ་སྡུག་བསྔལ་གྱི་ཕུང་པོ་འདི་འབའ་ཞིག་འབྱུང་བར་འགྱུར་རོ། །</s>
    <s id="74:12">འདི་འགགས་པའི་ཕྱིར་དེ་འགག་པར་འགྱུར་བ་ [135a.3]འདི་ལྟ་སྟེ།</s>
  </p>
  <p id="75">
    <s id="75:1">མ་རིག་པ་འགགས་པས་འདུ་བྱེད་འགག །</s>
  </p>
  <p id="76">
    <s id="76:1">འདུ་བྱེད་འགགས་པས་རྣམ་པར་ཤེས་པ་འགག །</s>
  </p>
  <p id="77">
    <s id="77:1">རྣམ་པར་ཤེས་པ་འགགས་པས་མིང་དང་གཟུགས་འགག །</s>
  </p>
  <p id="78">
    <s id="78:1">མིང་དང་གཟུགས་འགགས་པས་སྐྱེ་མཆེད་དྲུག་འགག །</s>
  </p>
  <p id="79">
    <s id="79:1">སྐྱེ་མཆེད་དྲུག་འགགས་པས་རེག་པ་འགག ། </s>
  </p>
  <p id="80">
    <s id="80:1">[135a.4]རེག་པ་འགགས་པས་ཚོར་བ་འགག །</s>
  </p>
  <p id="81">
    <s id="81:1">ཚོར་བ་འགགས་པས་སྲེད་པ་འགག །</s>
  </p>
  <p id="82">
    <s id="82:1">སྲེད་པ་འགགས་པས་ལེན་པ་འགག །</s>
  </p>
  <p id="83">
    <s id="83:1">ལེན་པ་འགགས་པས་སྲིད་པ་འགག །</s>
  </p>
  <p id="84">
    <s id="84:1">སྲིད་པ་འགགས་པས་སྐྱེ་བ་འགག །</s>
  </p>
  <p id="85">
    <s id="85:1">སྐྱེ་བ་འགགས་པས་རྒ་ཤི་འགག །</s>
  </p>
  <p id="86">
    <s id="86:1">རྒ་ཤི་འགགས་པས་མྱ་ངན་དང་། སྨྲེ་ [135a.5]སྔགས་འདོན་པ་དང་། སྡུག་བསྔལ་བ་དང་། འཁྲུག་པ་རྣམས་འགག་པར་འགྱུར་ཏེ། </s>
  </p>
  <p id="87">
    <s id="87:1">འདི་ལྟར་སྡུག་བསྔལ་གྱི་ཕུང་པོ་འདི་འབའ་ཞིག་འགག་པར་འགྱུར་རོ་ཞེས་བཤད་དོ། །</s>
  </p>
  <p id="88">
    <s id="88:1">ཆོས་འདི་དག་བཤད་ནས་</s>
    <s id="88:2">གཞན་ཡང་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་དང་ [135a.6]མཚུངས་པར་ལྡན་པའི་གཟུངས་འདི་བསྟན་ཏོ། །</s>
  </p>
  <p id="89">
    <s id="89:1">ཏདྱ་ཐཱ། བི་ཙ་ནི། བི་ཙ་ནི། བི་ཙ་ནི། སཾཤྩ་ནི། སཾཤྩ་ནི། སཾཤྩ་ནི། བྷི་ཤི་ནི། བྷི་ཤི་ནི། བྷི་ཤི་ནི་སྭཱ་ཧཱ། ཏདྱ་ཐཱ། ན་མི་ནི། ན་མི་ནི། ན་མི་ནི། ཤ་དྷི་ནི། ཤ་དྷི་ནི། ཤ་དྷི་ནི། སྲ་པྲ་ཤི་ནི། སྲ་པྲ་ཤི་ནི། སྲ་པྲ་ཤི་ནི་སྭཱ་ཧཱ། [135a.7]ཏདྱ་ཐཱ། བེ་ཏྲ་ནི། བེ་ཏྲ་ནི། བེ་ཏྲ་ནི། ཏྲི་ཤི་ནི་ནི། ཏྲི་ཤི་ནི་ནི། ཏྲི་ཤི་ནི་ནི། ཨུ་པ་དྷི་ནི། ཨུ་པ་དྷི་ནི། ཨུ་པ་དྷི་ནི་སྭཱ་ཧཱ། ཏདྱ་ཐཱ། བྷ་བི་ནི། བྷ་བི་ནི། བྷ་བི་ནི། ཤ་ཏི་ནི། ཤ་ཏི་ནི། ཤ་ཏི་ནི། ཤ་མ་ནི་ནི། ཤ་མ་ནི་ནི། ཤ་མ་ནི་ནི་སྭཱ་ཧཱ།</s>
    <s id="89:2">དེའི་ཚེ་བཅོམ་ལྡན་འདས་ [135b] [135b.1]ཀྱིས་འཁོར་མང་པོ་རྣམས་ལ་ཚོང་དཔོན་གྱི་བུའི་སྔོན་གྱི་རྒྱུ་འདི་བསྟན་པ་ན་</s>
    <s id="89:3">ལྷ་དང་མིའི་འཁོར་རྣམས་ཀྱིས་ཤིན་ཏུ་ངོ་མཚར་ཆེའོ་ཞེས་བསྔགས་པ་བརྗོད་པར་གྱུར་ཏོ། །</s>
  </p>
  <p id="90">
    <s id="90:1">དེ་ནས་རྒྱལ་པོ་ཆེན་པོ་བཞི་པོ་དག་སོ་སོ་ནས་གནས་དེ་ཉིད་དུ་</s>
    <s id="90:2">མགྲིན་གཅིག་ཏུ་འདི་སྐད་ཅེས་སྨྲས་སོ། །</s>
  </p>
  <p id="91">
    <s id="91:1">ལེགས་སོ་ [135b.2]ཤཱཀྱ་ཐུབ་པའི་གཙོ། །ཡན་ལག་བཅུ་གཉིས་མཚུངས་ལྡན་པ། །དམ་ཆོས་རིག་སྔགས་བཀས་བཤད་ནས། །སྡིག་བསལ་བསོད་ནམས་འཕེལ་བར་མཛད། །</s>
  </p>
  <p id="92">
    <s id="92:1">བདག་ཅག་ཀྱང་ནི་སྔགས་བརྗོད་ནས། །དམ་པའི་ཆོས་ནི་སྲུང་བར་བགྱིད། །</s>
    <s id="92:2">གང་ཞིག་འགལ་བར་བགྱིས་ནས་ནི། །ལེགས་ [135b.3]པར་རྗེས་སུ་མི་འབྲང་ན། །</s>
  </p>
  <p id="93">
    <s id="93:1">ཨརྫ་ཀ་ཡི་ཡལ་ག་བཞིན། །མགོ་ནི་ཚལ་པ་བདུན་དུ་འགས། །</s>
    <s id="93:2">བདག་ཅག་བཅོམ་ལྡན་སྤྱན་སྔར་ནི། །རིག་སྔགས་ལན་ཅིག་བརྗོད་པར་བགྱི། །</s>
  </p>
  <p id="94">
    <s id="94:1">ཏདྱ་ཐཱ། ཧི་རི་མི་གཱ་ཏེ།  གནྡྷ་རི། ཙནྡྷ་རི། དྷ་རི་ཛེ་བྷ་རེ། ཤི་ཧི་བྷ་རི། པུ་རེ་པུ་རེ། གུ་གུ་མ་ཏི། ཁི་ར་མ་ [135b.4]ཏི། དྷ་དྷི་མུ་ཁི། ལཽ་རུ་བྷ། མུ་རུ་བྷི། ཀུ་ཙ་མུ་རུ་གནྟེ། ཏུ་རུ་ཏུ་རུ་ཏུ་རུ་བཱི་རྱེ། ཨ་དྷི་སིདྡྷི། ད་བ་བྱེ། དྷ་ད་བ་བྱེ། ཨུསྟེ། ཨུ་སྟ་བད་དྷེ། ཨན་ལེ་བད་དྷེ། པ་དུ་མ་བད་དྷེ། ཨ་སུ་མ་བད་དྷེ་སྭཱ་ཧཱ།</s>
    <s id="94:2">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="94:3">རིགས་ཀྱི་ལྷ་མོ་དེའི་ཚེ་ཚོང་དཔོན་གྱི་བུ་ཆུ་ [135b.5]འབེབས་དང་བུ་གཉིས་ཀྱིས་</s>
    <s id="94:4">རྫིང་དེའི་ཉ་དག་ལ་ཆུ་དང་ཟས་བྱིན་ནས་</s>
  </p>
  <p id="95">
    <s id="95:1">ཆོས་བཤད་དེ་</s>
  </p>
  <p id="96">
    <s id="96:1">སླར་རང་གི་ཁྱིམ་དུ་དོང་ངོ་། །</s>
  </p>
  <p id="97">
    <s id="97:1">ཚོང་དཔོན་གྱི་བུ་ཆུ་འབེབས་དེ་དུས་གཞན་ཞིག་ན་སྟོན་མོ་ལ་འདུས་ཏེ། </s>
  </p>
  <p id="98">
    <s id="98:1">སྟོན་མོ་སྣ་ཚོགས་བྱས་ནས་ཆང་གིས་ར་རོ་སྟེ་ཉལ་བ་དང་།</s>
    <s id="98:2">དེའི་ཚེ་ཉ་སྟོང་ཕྲག་བཅུ་པོ་དེ་དག་དུས་གཅིག་ཏུ་ཚེ་འདས་ [135b.6]ནས་</s>
    <s id="98:3">སུམ་ཅུ་རྩ་གསུམ་གྱི་ལྷར་སྐྱེས་པས།</s>
    <s id="98:4">དེ་དག་འདི་སྙམ་དུ་བདག་ཅག་དགེ་བའི་ལས་ཀྱི་རྒྱུ་དང་རྐྱེན་གང་གིས་ལྷའི་གནས་འདིར་སྐྱེས་པར་གྱུར་ཅེས་བསམས་ནས་</s>
  </p>
  <p id="99">
    <s id="99:1">ཕན་ཚུན་གཅིག་ལ་གཅིག་འདི་སྐད་དུ་བདག་ཅག་ནི་སྔོན་འཛམ་བུའི་གླིང་དུ་</s>
    <s id="99:2">དུད་འགྲོའི་སྐྱེ་གནས་སུ་ལྷུང་ནས་ཉའི་ལུས་བླངས་ [135b.7]པ་ལས།</s>
    <s id="99:3">ཚོང་དཔོན་གྱི་བུ་ཆུ་འབེབས་ཀྱིས་བདག་ཅག་ལ་ཆུ་དང་ཟས་བྱིན་ནས</s>
  </p>
  <p id="100">
    <s id="100:1">གཞན་ཡང་བདག་ཅག་ལ་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་པའི་ཆོས་ཟབ་མོ་དང་གཟུངས་ཀྱང་བཤད། </s>
  </p>
  <p id="101">
    <s id="101:1">དེ་བཞིན་གཤེགས་པ་རིན་ཆེན་གཙུག་ཕུད་ཀྱི་མཚན་ནས་ཀྱང་བརྗོད་པའི་རྒྱུ་ [136a] [136a.1]དང་རྐྱེན་དེས་བདག་ཅག་ལྷའི་གནས་འདིར་སྐྱེས་པ་ཡིན་པས།</s>
    <s id="101:2">དེའི་ཕྱིར་བདག་ཅག་ཐམས་ཅད་ཚོང་དཔོན་གྱི་བུ་དེའི་ཐད་དུ་དོང་ལ་དྲིན་བསབ་པའི་ཕྱིར་མཆོད་པ་བྱ་བའི་རིགས་སོ་ཞེས་སྨྲས་སོ། །</s>
  </p>
  <p id="102">
    <s id="102:1">དེ་ནས་ལྷའི་བུ་སྟོང་ཕྲག་བཅུ་པོ་དེ་དག་ལྷའི་གནས་དེ་ནས་མི་སྣང་བར་ [136a.2]གྱུར་ཏེ་</s>
    <s id="102:2">འཛམ་བུའི་གླིང་དུ་སྨན་པའི་རྒྱལ་པོ་ཆེན་པོའི་ཐད་དུ་ལྷགས་སོ། །</s>
  </p>
  <p id="103">
    <s id="103:1">དེའི་ཚེ་ཚོང་དཔོན་གྱི་བུ་དེ་ཡང་ཐོག་མཐོན་པོའི་སྟེང་དུ་བདེ་བར་གཉིད་ལོག་པ་ལས་</s>
    <s id="103:2">ལྷའི་བུ་སྟོང་ཕྲག་བཅུ་པོ་དེ་དག་གིས་མུ་ཏིག་གི་ཕྲེང་བ་སྟོང་ཕྲག་བཅུ་ནི་མགོ་དྲུང་དུ་བཞག །</s>
  </p>
  <p id="104">
    <s id="104:1">ཡང་སྟོང་ཕྲག་བཅུ་ནི་རྐང་པའི་དྲུང་དུ་ [136a.3]བཞག །</s>
  </p>
  <p id="105">
    <s id="105:1">ཡང་སྟོང་ཕྲག་བཅུ་ནི་གཡས་ཕྱོགས་སུ་བཞག །</s>
  </p>
  <p id="106">
    <s id="106:1">ཡང་སྟོང་ཕྲག་བཅུ་ནི་གཡོན་ཕྱོགས་སུ་བཞག་སྟེ། </s>
  </p>
  <p id="107">
    <s id="107:1">མེ་ཏོག་མནྡཱ་ར་བ་དང་། མནྡཱ་ར་བ་ཆེན་པོའི་ཆར་</s>
    <s id="107:2">པུས་ནུབ་ཙམ་དུ་ཕབ་ནས་</s>
    <s id="107:3">འོད་ཀྱིས་ཀུན་དུ་སྣང་བར་བྱས་ཏེ།</s>
  </p>
  <p id="108">
    <s id="108:1">ལྷའི་རོལ་མོ་རྣམ་པ་སྣ་ཚོགས་ལས་སྒྲ་དབྱངས་སྙན་པ་དག་ [136a.4]བྱུང་བས་</s>
    <s id="108:2">འཛམ་བུའི་གླིང་དུ་གཉིད་ལོག་པ་ཐམས་ཅད་སད་པར་བྱས་སོ། །</s>
  </p>
  <p id="109">
    <s id="109:1">ཚོང་དཔོན་གྱི་བུ་ཆུ་འབེབས་ཀྱང་གཉིད་ལོག་པ་ལས་སད་པར་གྱུར་པ་དང་།</s>
    <s id="109:2">དེ་ནས་ལྷའི་བུ་སྟོང་ཕྲག་བཅུ་པོ་དེ་དག་གིས་མཆོད་པ་བྱས་ནས་</s>
    <s id="109:3">ནམ་མཁའ་ལ་འཕུར་ཏེ་དོང་ངོ་། །</s>
  </p>
  <p id="110">
    <s id="110:1">རྒྱལ་པོ་ལྷའི་དབང་ཕྱུག་གི་འོད་ཀྱི་ཡུལ་ [136a.5]ཁམས་སུ་ཡང་</s>
    <s id="110:2">གནས་དེ་དང་དེ་དག་ཐམས་ཅད་དུ་ལྷའི་མེ་ཏོག་པདྨ་དམ་པའི་ཆར་མངོན་པར་ཕབ་བོ། །</s>
    <s id="110:3">ལྷའི་བུ་མང་པོ་དེ་དག་སྔོན་གྱི་གནས་དགོན་པའི་རྫིང་དྲུང་དུ་དོང་ནས་ལྷའི་མེ་ཏོག་སྣ་ཚོགས་ཀྱི་ཆར་མངོན་པར་ཕབ་སྟེ</s>
  </p>
  <p id="111">
    <s id="111:1">དེ་ནས་མི་སྣང་བར་གྱུར་ནས་སླར་ལྷའི་གནས་སུ་དོང་སྟེ། </s>
  </p>
  <p id="112">
    <s id="112:1">ཡིད་བཞིན་དུ་ཅི་ [136a.6]དགའ་བར་འདོད་པ་ལྔའི་བདེ་བ་དག་ལ་ལོངས་སྤྱོད་པར་གྱུར་ཏོ། །</s>
  </p>
  <p id="113">
    <s id="113:1">རྒྱལ་པོ་ལྷའི་དབང་ཕྱུག་གི་འོད་ཀྱང་ནམ་ལངས་པ་དང་</s>
    <s id="113:2">བློན་པོ་ཆེན་པོ་དེ་དག་ལ་མདང་སུམ་རྒྱུ་དང་རྐྱེན་གང་གི་ཕྱིར་ཡ་མཚན་གྱི་མཚན་མ་དེ་ལྟ་བུ་དག་སྣང་ཞིང་འོད་ཟེར་ཆེན་པོ་དག་ཀྱང་བཀྱེ་བར་གྱུར་ཅེས་སྨྲས་སོ། །</s>
  </p>
  <p id="114">
    <s id="114:1">བློན་པོ་ཆེན་ [136a.7]པོས་གསོལ་བ།</s>
    <s id="114:2">རྒྱལ་པོ་ཆེན་པོ་མཁྱེན་པར་མཛོད་ཅིག །</s>
  </p>
  <p id="115">
    <s id="115:1">ལྷའི་ཚོགས་མང་པོ་རྣམས་ཀྱིས་ཚོང་དཔོན་གྱི་བུ་ཆུ་འབེབས་ཀྱི་སྡུམ་པར་</s>
    <s id="115:2">མུ་ཏིག་གི་ཕྲེང་བ་སྟོང་ཕྲག་བཞི་བཅུ་དང་། མེ་ཏོག་མནྡཱ་ར་བའི་ཆར་མངོན་པར་ཕབ་པ་པུས་ནུབ་ཙམ་དུ་བགྱིས་ལགས་སོ། །</s>
    <s id="115:3">རྒྱལ་པོས་བློན་པོ་ལ་ [136b] [136b.1]བསྒོ་བ།</s>
    <s id="115:4">ཚོང་དཔོན་གྱི་ཁྱིམ་དུ་སོང་ལ་དེའི་བུ་བོས་ཤིག །</s>
    <s id="115:5">བློན་པོ་ཆེན་པོས་བཀའ་མཉན་ནས་</s>
  </p>
  <p id="116">
    <s id="116:1">དེའི་ཁྱིམ་དུ་སོང་སྟེ</s>
  </p>
  <p id="117">
    <s id="117:1">རྒྱལ་པོའི་བཀའ་བཟླས་ནས། ཚོང་དཔོན་གྱི་བུ་བཀུག་གོ། །</s>
  </p>
  <p id="118">
    <s id="118:1">དེ་ནས་ཚོང་དཔོན་གྱི་བུ་རྒྱལ་པོའི་དྲུང་དུ་ཕྱིན་པ་དང་།</s>
    <s id="118:2">མདང་སུམ་རྒྱུ་དང་རྐྱེན་གང་གི་ཕྱིར་ཡ་ [136b.2]མཚན་ཆེ་བའི་མཚན་མ་དེ་ལྟ་བུ་དག་བྱུང་བར་གྱུར་ཅེས་དྲིས་སོ། །</s>
  </p>
  <p id="119">
    <s id="119:1">ཚོང་དཔོན་གྱི་བུས་སྨྲས་པ།</s>
    <s id="119:2">བདག་གིས་དཔྱད་པ་ལྟར་ན་</s>
    <s id="119:3">གདོན་མི་འཚལ་བར་རྫིང་དེའི་ནང་གི་ཉ་མང་པོ་དེ་དག་མདོ་སྡེ་ལས་གསུངས་པ་བཞིན་དུ་</s>
    <s id="119:4">ཚེ་འདས་ནས་སུམ་ཅུ་རྩ་གསུམ་གྱི་ལྷར་སྐྱེས་པས་</s>
    <s id="119:5">དེ་དག་དྲིན་ལ་ལན་ [136b.3]གླན་པའི་སླད་དུ་</s>
    <s id="119:6">ཡ་མཚན་ཆེ་བའི་མཚན་མ་དེ་ལྟ་བུ་བསྟན་སྙམ་བགྱིད་ལགས་སོ། །</s>
    <s id="119:7">རྒྱལ་པོས་སྨྲས་པ།</s>
    <s id="119:8">ཇི་ལྟར་ཤེས།</s>
  </p>
  <p id="120">
    <s id="120:1">ཆུ་འབེབས་ཀྱིས་སྨྲས་པ།</s>
    <s id="120:2">ལྷས་ཕོ་ཉ་འགའ་ཞིག་དང་། བདག་གི་བུ་གཉིས་རྫིང་དེའི་དྲུང་དུ་བཏང་སྟེ། ཉ་སྟོང་ཕྲག་བཅུ་པོ་དེ་གུམ་མམ་འཚོ་བརྟགས་ [136b.4]ན་མད་དམ་མི་མད་མཁྱེན་པར་འགྱུར་ལགས་སོ། །</s>
    <s id="120:3">རྒྱལ་པོས་དེ་སྐད་སྨྲས་པ་ཐོས་ནས་</s>
  </p>
  <p id="121">
    <s id="121:1">ཕོ་ཉ་དང་། དེའི་བུ་གཉིས་རྫིང་དེའི་དྲུང་དུ་བཏང་བ་ལས་</s>
    <s id="121:2">རྫིང་གི་ནང་ན་མེ་ཏོག་མནྡཱ་ར་བ་མང་པོ་ཕུང་པོ་ཆེན་པོར་གྱུར་པ་དང་།</s>
    <s id="121:3">ཉ་མང་པོ་ཐམས་ཅད་དུས་ལས་འདས་པར་མཐོང་ངོ་། །</s>
  </p>
  <p id="122">
    <s id="122:1">མཐོང་ནས་ཀྱང་ [136b.5]སླར་མྱུར་དུ་ལོག་སྟེ་རྒྱས་པར་རྒྱལ་པོ་ལ་གསོལ་བ་དང་།</s>
    <s id="122:2">རྒྱལ་པོ་ཡང་དེ་ལྟར་གྱུར་པ་ཐོས་པས་རབ་ཏུ་དགའ་བར་གྱུར་ནས་</s>
  </p>
  <p id="123">
    <s id="123:1">སྔོན་ཆད་དེ་ལྟ་བུ་མ་བྱུང་ངོ་ཞེས་བསྔགས་པ་བརྗོད་པར་གྱུར་ཏོ། །</s>
  </p>
  <p id="124">
    <s id="124:1">དེ་ནས་བཅོམ་ལྡན་འདས་ཀྱིས་བྱང་ཆུབ་ཀྱི་ཤིང་གི་ལྷ་མོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="125">
    <s id="125:1">རིགས་ [136b.6]ཀྱི་ལྷ་མོ་ཁྱོད་ཀྱིས་འདི་ལྟར་ཤེས་པར་བྱ་སྟེ། </s>
  </p>
  <p id="126">
    <s id="126:1">སྔོན་བྱུང་བ་ཚོང་དཔོན་གྱི་བུ་ཆུ་འབེབས་ཞེས་བྱ་བ་དེ་ནི་ང་ཉིད་ཡིན་ནོ། །</s>
  </p>
  <p id="127">
    <s id="127:1">ཚོང་དཔོན་ཆུ་འཛིན་ཅེས་བྱ་བ་དེ་ནི་མཛེས་པའི་ཏོག་ཡིན་ནོ། །</s>
  </p>
  <p id="128">
    <s id="128:1">དེའི་བུ་གཉིས་ལས་བུ་ཆེན་པོ་ཆུ་རྒྱས་ཞེས་བྱ་བ་དེ་ནི་དངུལ་གྱི་ཏོག་ཅེས་བྱ་བ་འདི་ཉིད་དོ། །</s>
  </p>
  <p id="129">
    <s id="129:1">དེའི་བུ་ཆུང་ངུ་ཆུའི་ [136b.7]མཛོད་ཅེས་བྱ་བ་དེ་ནི་དངུལ་གྱི་འོད་ཅེས་བྱ་བ་འདི་ཉིད་ཡིན་ནོ། །</s>
  </p>
  <p id="130">
    <s id="130:1">རྒྱལ་པོ་ལྷའི་དབང་ཕྱུག་གི་འོད་ཅེས་བྱ་བ་དེ་ནི་བྱང་ཆུབ་ཀྱི་ཤིང་གི་ལྷ་མོ་ཁྱོད་ཉིད་ཡིན་ནོ། །</s>
  </p>
  <p id="131">
    <s id="131:1">ཉ་སྟོང་ཕྲག་བཅུ་པོ་དེ་དག་ནི་ལྷའི་བུ་སྟོང་ཕྲག་བཅུ་པོ་འདི་ཉིད་ཡིན་ནོ། །</s>
  </p>
  <p id="132">
    <s id="132:1">ངས་སྔོན་ཉ་དེ་དག་ལ་ཆུ་དང་ཟས་བྱིན་ཏེ་ཚིམ་པར་བྱས་ནས་</s>
  </p>
  <p id="133">
    <s id="133:1">རྟེན་ [137a] [137a.1]ཅིང་འབྲེལ་བར་འབྱུང་བ་ཡན་ལག་བཅུ་གཉིས་པའི་ཆོས་ཟབ་མོ་དང་མཚུངས་པར་ལྡན་པའི་གཟུངས་འདི་བཤད་པའི་རྒྱུ་དེ་དང་།</s>
    <s id="133:2">གཞན་ཡང་དེ་བཞིན་གཤེགས་པ་རིན་ཆེན་གཙུག་ཕུད་དེའི་མཚན་ནས་བརྗོད་དེ་</s>
  </p>
  <p id="134">
    <s id="134:1">བསྟན་པའི་དགེ་བའི་རྩ་བ་དེའི་རྒྱུས་མཐོ་རིས་སུ་སྐྱེས་པར་གྱུར་ [137a.2]པས།</s>
    <s id="134:2">དེང་ངའི་ཐད་དུ་འོངས་ནས་</s>
  </p>
  <p id="135">
    <s id="135:1">རབ་ཏུ་དགའ་བས་ཆོས་མཉན་པས་</s>
    <s id="135:2">ངས་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ནས་</s>
    <s id="135:3">དེ་དག་གི་མིང་བསྟན་པ་ཡིན་ནོ། །</s>
  </p>
  <p id="136">
    <s id="136:1">རིགས་ཀྱི་ལྷ་མོ་ཇི་ལྟར་ངས་སྔོན་སྲིད་པ་རྣམས་སུ་འཁོར་བ་ན་འཁོར་བའི་ཚེ་སེམས་ཅན་ཚད་མེད་པ་ [137a.3]སྙེད་ལ་རྒྱ་ཆེར་ཕན་བཏགས་ནས་</s>
  </p>
  <p id="137">
    <s id="137:1">ཐམས་ཅད་རིམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་དེ་བཞིན་དུ་</s>
    <s id="137:2">ཁྱེད་ཅག་ཐམས་ཅད་ཀྱིས་ཀྱང་ནན་ཏན་བརྩོན་འགྲུས་ཀྱིས་ངེས་པར་འབྱུང་བ་ཡོངས་སུ་གཉེར་ནས</s>
  </p>
  <p id="138">
    <s id="138:1">བག་མེད་པར་མི་བྱའོ། །</s>
  </p>
  <p id="139">
    <s id="139:1">དེ་ནས་འཁོར་ [137a.4]མང་པོ་རྣམས་དེ་སྐད་ཅེས་བཀའ་སྩལ་པ་ཐོས་པ་དང་།</s>
    <s id="139:2">ཐམས་ཅད་ཀྱིས་བྱམས་པ་དང་། སྙིང་རྗེ་ཆེན་པོས་ཐམས་ཅད་ཡོངས་སུ་སྐྱོ་བ་དང་།</s>
    <s id="139:3">ནན་ཏན་བརྩོན་འགྲུས་ཀྱི་དཀའ་བ་སྤྱད་ནས</s>
  </p>
  <p id="140">
    <s id="140:1">གདོད་བླ་ན་མེད་པའི་བྱང་ཆུབ་རྟོགས་ཤིང་མངོན་དུ་བྱེད་པར་འགྱུར་བར་</s>
    <s id="140:2">ཁོང་དུ་ [137a.5]ཆུད་པར་གྱུར་པས་</s>
    <s id="140:3">ཤིན་ཏུ་དང་བའི་སེམས་ཀྱིས་མངོན་པར་ཡིད་ཆེས་ཤིང་རབ་ཏུ་དགའ་བར་གྱུར་ཏོ། །</s>
  </p>
  <p id="141">
    <s id="141:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ཚོང་དཔོན་གྱི་བུ་ཆུ་འབེབས་ཀྱི་ལེའུ་སྟེ་ཉི་ཤུ་ལྔ་པའོ།། །།</s>
  </p>
</text>
