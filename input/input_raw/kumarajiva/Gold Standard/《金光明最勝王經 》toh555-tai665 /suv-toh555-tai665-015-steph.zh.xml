<?xml version='1.0' encoding='utf-8'?>
<text>
  <p id="1">
    <s id="1:1">爾時大辯才天女於大眾中，即從座起，頂禮佛足，白佛言：</s>
    <s id="1:2">「世尊！若有法師，說是《金光明最勝王經》者，</s>
    <s id="1:3">我當益其智慧，</s>
    <s id="1:4">具足莊嚴言說之辯；</s>
    <s id="1:5">若彼法師於此經中文字句義所有忘失，</s>
    <s id="1:6">皆令憶持，</s>
    <s id="1:7">能善開悟，</s>
    <s id="1:8">復與陀羅尼總持無礙。</s>
  </p>
  <p id="2">
    <s id="2:1">又此《金光明最勝王經》，為彼有情已於百千佛所種諸善根常受持者，</s>
    <s id="2:2">於贍部洲廣行流布，</s>
    <s id="2:3">不速隱沒。</s>
  </p>
  <p id="3">
    <s id="3:1">復令無量有情聞是經典，皆得不可思議捷利辯才無盡大慧，</s>
    <s id="3:2">善解眾論及諸伎術，</s>
    <s id="3:3">能出生死，</s>
    <s id="3:4">速趣無上正等菩提，</s>
    <s id="3:5">於現世中增益壽命，資身之具悉令圓滿。</s>
  </p>
  <p id="4">
    <s id="4:1">世尊！我當為彼持經法師及餘有情，於此經典樂聽聞者，</s>
    <s id="4:2">說其呪藥洗浴之法。</s>
  </p>
  <p id="5">
    <s id="5:1">彼人所有惡星災變與初生時星屬相違，</s>
    <s id="5:2">疫病之苦、</s>
    <s id="5:3">鬪諍戰陣、</s>
    <s id="5:4">惡夢鬼神、蠱毒厭魅、呪術起屍，</s>
    <s id="5:5">如是諸惡為障難者，悉令除滅。</s>
  </p>
  <p id="6">
    <s id="6:1">諸有智者應作如是洗浴之法，</s>
    <s id="6:2">當取香藥三十二味，</s>
    <s id="6:3">所謂：「菖蒲(跋者)、牛黃(瞿盧折娜)、苜蓿香(塞畢力迦)、麝香(莫訶婆伽)、雄黃(末㮈眵羅)、合昬樹(尸利灑)、白及(因達囉喝悉哆)、芎藭(闍莫迦)、㺃杞根(苫弭)、松脂(室利薜瑟得迦)、桂皮(咄者)、香附子(目窣哆)、沈香(惡揭嚕)、栴檀(栴檀娜)、零凌香(多揭羅)、丁子(索瞿者)、欝金(茶矩麼)、婆律膏(揭羅娑)、葦香(捺剌柁)、竹黃(𩾲路戰娜)、細豆蔻(蘇泣迷羅)、甘松(苦弭哆)、藿香(鉢怛羅)、茅根香(嗢尸羅)、叱脂(薩洛計)、艾納(世黎也)、安息香(窶具攞)、芥子(薩利殺跛)、馬芹(葉婆儞)、龍花鬚(那伽雞薩羅)、白膠(薩折羅婆)、青木(矩瑟侘)。</s>
  </p>
  <p id="7">
    <s id="7:1">皆等分以布灑星日，一處擣篩，取其香末，</s>
    <s id="7:2">當以此呪呪一百八遍。</s>
  </p>
  <p id="8">
    <s id="8:1">呪曰：</s>
    <s id="8:2">「怛姪他 蘇訖栗帝 訖栗帝訖栗帝劫摩怛里 繕怒羯囉滯 郝羯喇滯 因達囉闍利膩 鑠羯㘓滯 鉢設姪囇 阿伐底羯細 計娜矩覩矩覩 脚迦鼻囇 劫鼻囇劫鼻囇劫毘囉末底(丁里反) 尸羅末底那底度囉末底哩 波伐雉畔稚囇 室囇室囇薩底悉體羝莎訶</s>
    <s id="8:3">「若樂如法洗浴時，</s>
    <s id="8:4">應作壇場方八肘；</s>
    <s id="8:5">可於寂靜安隱處，</s>
    <s id="8:6">念所求事不離心。</s>
  </p>
  <p id="9">
    <s id="9:1">應塗牛糞作其壇，</s>
    <s id="9:2">於上普散諸花彩；</s>
    <s id="9:3">當以淨潔金銀器，</s>
    <s id="9:4">盛滿美味并乳蜜。</s>
  </p>
  <p id="10">
    <s id="10:1">於彼壇場四門所，</s>
    <s id="10:2">四人守護法如常；</s>
    <s id="10:3">令四童子好嚴身，</s>
    <s id="10:4">各於一角持瓶水。</s>
  </p>
  <p id="11">
    <s id="11:1">於此常燒安息香，</s>
    <s id="11:2">五音之樂聲不絕；</s>
    <s id="11:3">幡蓋莊嚴懸繒綵，</s>
    <s id="11:4">安在壇場之四邊。</s>
  </p>
  <p id="12">
    <s id="12:1">復於場內置明鏡，</s>
    <s id="12:2">利刀兼箭各四枚；</s>
    <s id="12:3">於壇中心埋大盆，</s>
    <s id="12:4">應以漏版安其上。</s>
  </p>
  <p id="13">
    <s id="13:1">用前香末以和湯，</s>
    <s id="13:2">亦復安在於壇內；</s>
    <s id="13:3">既作如斯布置已，</s>
    <s id="13:4">然後誦呪結其壇。</s>
  </p>
  <p id="14">
    <s id="14:1">「結界呪曰：</s>
    <s id="14:2">「怛姪他頞喇計娜也泥(去)呬囇弭囇祇囇企企囇莎訶</s>
    <s id="14:3">「如是結界已，</s>
    <s id="14:4">方入於壇內；</s>
    <s id="14:5">呪水三七遍，</s>
    <s id="14:6">散灑於四方。</s>
  </p>
  <p id="15">
    <s id="15:1">次可呪香湯，</s>
    <s id="15:2">滿一百八遍；</s>
    <s id="15:3">四邊安幔障，</s>
    <s id="15:4">然後洗浴身。</s>
  </p>
  <p id="16">
    <s id="16:1">「呪水呪湯呪曰：</s>
    <s id="16:2">「怛姪他(一)索揭智(貞勵反，下同)(二)毘揭智(三)毘揭荼伐底(四)莎訶(五)</s>
    <s id="16:3">「若洗浴訖，其洗浴湯及壇場中供養飲食棄河池內，餘皆收攝。</s>
  </p>
  <p id="17">
    <s id="17:1">如是浴已，方著淨衣，</s>
    <s id="17:2">既出壇場，入淨室內。</s>
  </p>
  <p id="18">
    <s id="18:1">呪師教其發弘誓願，</s>
    <s id="18:2">永斷眾惡，</s>
    <s id="18:3">常修諸善，</s>
    <s id="18:4">於諸有情興大悲心，</s>
    <s id="18:5">以是因緣當獲無量隨心福報。」</s>
  </p>
  <p id="19">
    <s id="19:1">復說頌曰：</s>
    <s id="19:2">「若有病苦諸眾生，</s>
    <s id="19:3">種種方藥治不差；</s>
    <s id="19:4">若依如是洗浴法，</s>
    <s id="19:5">并復讀誦斯經典。</s>
  </p>
  <p id="20">
    <s id="20:1">常於日夜念不散，</s>
    <s id="20:2">專想慇懃生信心；</s>
    <s id="20:3">所有患苦盡消除，</s>
    <s id="20:4">解脫貧窮足財寶。</s>
  </p>
  <p id="21">
    <s id="21:1">四方星辰及日月，</s>
    <s id="21:2">威神擁護得延年；</s>
    <s id="21:3">吉祥安隱福德增，</s>
    <s id="21:4">災變厄難皆除遣。</s>
  </p>
  <p id="22">
    <s id="22:1">「次誦護身呪三七遍。</s>
  </p>
  <p id="23">
    <s id="23:1">呪曰：</s>
    <s id="23:2">「怛姪他三謎毘三謎莎訶索揭滯毘揭滯莎訶毘揭茶(亭耶反)伐底莎訶娑揭囉三步多也莎訶塞建陀摩多也莎訶尼攞建佗也莎訶阿鉢囉市哆毘𠼝耶也莎訶呬摩槃哆三步多也莎訶阿儞蜜攞薄怛囉也莎訶南謨薄伽伐都跋囉甜摩寫莎訶南謨薩囉酸(蘇活)底莫訶提鼻裔莎訶悉甸覩漫(此云成就我某甲)曼怛囉鉢拖莎訶怛喇覩仳姪哆_跋囉甜摩奴末覩莎訶」</s>
    <s id="23:3">爾時，</s>
    <s id="23:4">大辯才天女說洗浴法壇場呪已，</s>
    <s id="23:5">前禮佛足，</s>
    <s id="23:6">白佛言：</s>
    <s id="23:7">「世尊！</s>
    <s id="23:8">若有苾芻、</s>
    <s id="23:9">苾芻尼、</s>
    <s id="23:10">鄔波索迦、</s>
    <s id="23:11">鄔波斯迦，</s>
    <s id="23:12">受持讀誦、書寫流布是妙經王，</s>
    <s id="23:13">如說行者，</s>
    <s id="23:14">若在城邑聚落、曠野山林、僧尼住處，</s>
    <s id="23:15">我為是人將諸眷屬作天伎樂，</s>
    <s id="23:16">來詣其所而為擁護，</s>
    <s id="23:17">除諸病苦、</s>
    <s id="23:18">流星變怪、</s>
    <s id="23:19">疫疾鬪諍、</s>
    <s id="23:20">王法所拘、</s>
    <s id="23:21">惡夢惡神為障礙者，蠱道厭術悉皆除殄，</s>
    <s id="23:22">饒益是等持經之人。</s>
  </p>
  <p id="24">
    <s id="24:1">苾芻等眾及諸聽者，皆令速渡生死大海，不退菩提。」</s>
  </p>
  <p id="25">
    <s id="25:1">爾時，世尊聞是說已，讚辯才天女言：</s>
    <s id="25:2">「善哉！善哉！天女！汝能安樂利益無量無邊有情，說此神呪及以香水壇場法式，果報難思。</s>
  </p>
  <p id="26">
    <s id="26:1">汝當擁護最勝經王，勿令隱沒，常得流通。」</s>
  </p>
  <p id="27">
    <s id="27:1">爾時，大辯才天女禮佛足已，</s>
    <s id="27:2">還復本座。</s>
  </p>
  <p id="28">
    <s id="28:1">爾時，法師授記憍陳如婆羅門，承佛威力，於大眾前讚請辯才天女曰：</s>
    <s id="28:2">「聰明勇進辯才天，</s>
    <s id="28:3">人天供養悉應受；</s>
    <s id="28:4">名聞世間遍充滿，</s>
    <s id="28:5">能與一切眾生願。</s>
  </p>
  <p id="29">
    <s id="29:1">依高山頂勝住處，</s>
    <s id="29:2">葺茅為室在中居；</s>
    <s id="29:3">恒結軟草以為衣，</s>
    <s id="29:4">在處常翹於一足。</s>
  </p>
  <p id="30">
    <s id="30:1">諸天大眾皆來集，</s>
    <s id="30:2">咸同一心申讚請；</s>
    <s id="30:3">惟願智慧辯才天，</s>
    <s id="30:4">以妙言詞施一切。」</s>
  </p>
  <p id="31">
    <s id="31:1">爾時，辯才天女即便受請，為說呪曰：</s>
    <s id="31:2">「怛姪他慕囇只囇_阿伐帝(貞勵)阿伐吒伐底(丁里，下同)馨遇㘑名具㘑 名具羅伐底 鴦具師 末唎只三末底 毘三末底惡近(入) 唎莫近唎怛囉只 怛囉者伐 底質質哩室里蜜里 末難地 曇(去)末唎只 八囉拏畢唎裔 盧迦逝瑟跇(丑世反) 盧迦失囇瑟耻 盧迦畢唎裔 悉馱跋唎帝 毘麼目企(輕利反)輸只折唎 阿鉢唎底喝帝 阿鉢喇底喝哆勃地 南母只 南母只 莫訶提鼻鉢喇底近(入)唎昬(火恨)拏(上)南摩塞迦囉 我某甲勃地 達哩奢呬 勃地 阿鉢喇底喝哆 婆(上)跋覩 帀婆謎毘輸姪覩 舍悉怛囉輸路迦 曼怛囉畢得迦 迦婢耶地數 怛姪他 莫訶鉢喇婆鼻 呬里蜜里呬里蜜里 毘折喇覩謎勃地 我某甲勃地輸提 薄伽伐點 提毘焰 薩羅酸(蘇活)點(丁焰反)羯囉(魯家)滯雞由囇雞由囉末底 呬里蜜里呬里蜜 阿婆訶耶弭 莫訶提鼻勃陀薩帝娜 達摩薩帝娜 僧伽薩帝娜因達囉薩帝娜 跋嘍拏薩帝娜 裔盧雞薩底婆地娜 羝釤(引)薩帝娜 薩底伐者泥娜阿婆訶耶弭 莫訶提鼻 呬哩蜜哩呬哩蜜哩 毘折喇覩 我某甲勃地 南謨薄伽伐底(丁利反)莫訶提鼻 薩囉酸底 悉甸覩 曼怛囉鉢陀彌 莎訶」</s>
    <s id="31:3">爾時，辯才天女說是呪已，告婆羅門言：</s>
    <s id="31:4">「善哉！大士！能為眾生求妙辯才及諸珍寶神通智慧，</s>
    <s id="31:5">廣利一切，</s>
    <s id="31:6">速證菩提，</s>
    <s id="31:7">如是應知受持法式。</s>
  </p>
  <p id="32">
    <s id="32:1">即說頌曰：</s>
    <s id="32:2">「先可誦此陀羅尼，</s>
    <s id="32:3">令使純熟無謬失，</s>
    <s id="32:4">歸敬三寶諸天眾，</s>
    <s id="32:5">請求加護願隨心。</s>
  </p>
  <p id="33">
    <s id="33:1">敬禮諸佛及法寶，</s>
    <s id="33:2">菩薩獨覺聲聞眾，</s>
    <s id="33:3">次禮梵王并帝釋，</s>
    <s id="33:4">及護世者四天王，</s>
    <s id="33:5">一切常修梵行人，</s>
    <s id="33:6">悉可至誠殷重敬。</s>
  </p>
  <p id="34">
    <s id="34:1">可於寂靜蘭若處，</s>
    <s id="34:2">大聲誦前呪讚法；</s>
    <s id="34:3">應在佛像天龍前，</s>
    <s id="34:4">隨其所有修供養。</s>
  </p>
  <p id="35">
    <s id="35:1">於彼一切眾生類，</s>
    <s id="35:2">發起慈悲哀愍心；</s>
    <s id="35:3">世尊妙相紫金身，</s>
    <s id="35:4">繫想正念心無亂。</s>
  </p>
  <p id="36">
    <s id="36:1">世尊護念說教法，</s>
    <s id="36:2">隨彼根機令習定；</s>
    <s id="36:3">於其句義善思惟，</s>
    <s id="36:4">復依空性而修習。</s>
  </p>
  <p id="37">
    <s id="37:1">應在世尊形像前，</s>
    <s id="37:2">一心正念而安坐；</s>
    <s id="37:3">即得妙智三摩地，</s>
    <s id="37:4">并獲最勝陀羅尼。</s>
  </p>
  <p id="38">
    <s id="38:1">如來金口演說法，</s>
    <s id="38:2">妙響調伏諸人天；</s>
    <s id="38:3">舌相隨緣現希有，</s>
    <s id="38:4">廣長能覆三千界。</s>
  </p>
  <p id="39">
    <s id="39:1">如是諸佛妙音聲，</s>
    <s id="39:2">至誠憶念心無畏；</s>
    <s id="39:3">諸佛皆由發弘願，</s>
    <s id="39:4">得此舌相不思議。</s>
  </p>
  <p id="40">
    <s id="40:1">宣說諸法皆非有，</s>
    <s id="40:2">譬如虛空無所著；</s>
    <s id="40:3">諸佛音聲及舌相，</s>
    <s id="40:4">繫念思量願圓滿。</s>
  </p>
  <p id="41">
    <s id="41:1">若見供養辯才天，</s>
    <s id="41:2">或見弟子隨師教；</s>
    <s id="41:3">授此秘法令修學，</s>
    <s id="41:4">尊重隨心皆得成。</s>
  </p>
  <p id="42">
    <s id="42:1">若人欲得最上智，</s>
    <s id="42:2">應當一心持此法；</s>
    <s id="42:3">增長福智諸功德，</s>
    <s id="42:4">必定成就勿生疑。</s>
  </p>
  <p id="43">
    <s id="43:1">若求財者得多財，</s>
    <s id="43:2">求名稱者獲名稱，</s>
    <s id="43:3">求出離者得解脫，</s>
    <s id="43:4">必定成就勿生疑。</s>
  </p>
  <p id="44">
    <s id="44:1">無量無邊諸功德，</s>
    <s id="44:2">隨其內心之所願；</s>
    <s id="44:3">若能如是依行者，</s>
    <s id="44:4">必得成就勿生疑。</s>
  </p>
  <p id="45">
    <s id="45:1">當於淨處著淨衣，</s>
    <s id="45:2">應作壇場隨大小；</s>
    <s id="45:3">以四淨瓶盛美味，</s>
    <s id="45:4">香花供養可隨時。</s>
  </p>
  <p id="46">
    <s id="46:1">懸諸繒綵并幡蓋，</s>
    <s id="46:2">塗香末香遍嚴飾；</s>
    <s id="46:3">供養佛及辯才天，</s>
    <s id="46:4">求見天身皆遂願。</s>
  </p>
  <p id="47">
    <s id="47:1">應三七日誦前呪，</s>
    <s id="47:2">可對大辯天神前；</s>
    <s id="47:3">若其不見此天神，</s>
    <s id="47:4">應更用心經九日。</s>
  </p>
  <p id="48">
    <s id="48:1">於後夜中猶不見，</s>
    <s id="48:2">更求清淨勝妙處；</s>
    <s id="48:3">如法應畫辯才天，</s>
    <s id="48:4">供養誦持心無捨。</s>
  </p>
  <p id="49">
    <s id="49:1">晝夜不生於懈怠，</s>
    <s id="49:2">自利利他無窮盡；</s>
    <s id="49:3">所獲果報施群生，</s>
    <s id="49:4">於所求願皆成就。</s>
  </p>
  <p id="50">
    <s id="50:1">若不遂意經三月，</s>
    <s id="50:2">六月九月或一年；</s>
    <s id="50:3">慇懃求請心不移，</s>
    <s id="50:4">天眼他心皆悉得。」</s>
  </p>
  <p id="51">
    <s id="51:1">爾時，憍陳如婆羅門聞是說已，歡喜踊躍，歎未曾有，告諸大眾，作如是言：「汝等人天一切大眾，如是當知，</s>
    <s id="51:2">皆一心聽，我今更欲依世諦法讚彼勝妙辯才天女。」</s>
  </p>
  <p id="52">
    <s id="52:1">即說頌曰：「敬禮天女那羅延，</s>
    <s id="52:2">於世界中得自在；</s>
    <s id="52:3">我今讚歎彼尊者，</s>
    <s id="52:4">皆如往昔仙人說。</s>
  </p>
  <p id="53">
    <s id="53:1">吉祥成就心安隱，</s>
    <s id="53:2">聰明慙愧有名聞；</s>
    <s id="53:3">為母能生於世間，</s>
    <s id="53:4">勇猛常行大精進。</s>
  </p>
  <p id="54">
    <s id="54:1">於軍陣處戰恒勝，</s>
    <s id="54:2">長養調伏心慈忍；</s>
    <s id="54:3">現為閻羅之長姊，</s>
    <s id="54:4">常著青色野蠶衣。</s>
  </p>
  <p id="55">
    <s id="55:1">好醜容儀皆具有，</s>
    <s id="55:2">眼目能令見者怖；</s>
    <s id="55:3">無量勝行超世間，</s>
    <s id="55:4">歸信之人咸攝受。</s>
  </p>
  <p id="56">
    <s id="56:1">或在山巖深險處，</s>
    <s id="56:2">或居坎窟及河邊；</s>
    <s id="56:3">或在大樹諸叢林，</s>
    <s id="56:4">天女多依此中住。</s>
  </p>
  <p id="57">
    <s id="57:1">假使山林野人輩，</s>
    <s id="57:2">亦常供養於天女；</s>
    <s id="57:3">以孔雀羽作幡旗，</s>
    <s id="57:4">於一切時常護世。</s>
  </p>
  <p id="58">
    <s id="58:1">師子虎狼恒圍遶，</s>
    <s id="58:2">牛羊雞等亦相依；</s>
    <s id="58:3">振大鈴鐸出音聲，</s>
    <s id="58:4">頻陀山眾皆聞響。</s>
  </p>
  <p id="59">
    <s id="59:1">或執三戟頭圓髻，</s>
    <s id="59:2">左右恒持日月旗；</s>
    <s id="59:3">黑月九日十一日，</s>
    <s id="59:4">於此時中當供養。</s>
  </p>
  <p id="60">
    <s id="60:1">或現婆蘇大天女，</s>
    <s id="60:2">見有鬪戰心常愍；</s>
    <s id="60:3">觀察一切有情中，</s>
    <s id="60:4">天女最勝無過者。</s>
  </p>
  <p id="61">
    <s id="61:1">權現牧牛歡喜女，</s>
    <s id="61:2">與天戰時常得勝；</s>
    <s id="61:3">能久安住於世間，</s>
    <s id="61:4">亦為和忍及暴惡。</s>
  </p>
  <p id="62">
    <s id="62:1">大婆羅門四明法，</s>
    <s id="62:2">幻化呪等悉皆通；</s>
    <s id="62:3">於天仙中得自在，</s>
    <s id="62:4">能為種子及大地。</s>
  </p>
  <p id="63">
    <s id="63:1">諸天女等集會時，</s>
    <s id="63:2">如大海潮必來應；</s>
    <s id="63:3">於諸龍神藥叉眾，</s>
    <s id="63:4">咸為上首能調伏。</s>
  </p>
  <p id="64">
    <s id="64:1">於諸女中最梵行，</s>
    <s id="64:2">出言猶如世間主；</s>
    <s id="64:3">於王住處如蓮華，</s>
    <s id="64:4">若在河津喻橋栰。</s>
  </p>
  <p id="65">
    <s id="65:1">面貌猶如盛滿月，</s>
    <s id="65:2">具足多聞作依處；</s>
    <s id="65:3">辯才勝出若高峯，</s>
    <s id="65:4">念者皆與為洲渚。</s>
  </p>
  <p id="66">
    <s id="66:1">阿蘇羅等諸天眾，</s>
    <s id="66:2">咸共稱讚其功德；</s>
    <s id="66:3">乃至千眼帝釋主，</s>
    <s id="66:4">以殷重心而觀察。</s>
  </p>
  <p id="67">
    <s id="67:1">眾生若有悕求事，</s>
    <s id="67:2">悉能令彼速得成；</s>
    <s id="67:3">亦令聰辯具聞持，</s>
    <s id="67:4">於大地中為第一。</s>
  </p>
  <p id="68">
    <s id="68:1">於此十方世界中，</s>
    <s id="68:2">如大燈明常普照；</s>
    <s id="68:3">乃至神鬼諸禽獸，</s>
    <s id="68:4">咸皆遂彼所求心。</s>
  </p>
  <p id="69">
    <s id="69:1">於諸女中若山峯，</s>
    <s id="69:2">同昔仙人久住世；</s>
    <s id="69:3">如少女天常離欲，</s>
    <s id="69:4">實語猶如大世主。</s>
  </p>
  <p id="70">
    <s id="70:1">普見世間差別類，</s>
    <s id="70:2">乃至欲界諸天宮；</s>
    <s id="70:3">唯有天女獨稱尊，</s>
    <s id="70:4">不見有情能勝者。</s>
  </p>
  <p id="71">
    <s id="71:1">若於戰陣恐怖處，</s>
    <s id="71:2">或見墮在火坑中；</s>
    <s id="71:3">河津險難賊盜時，</s>
    <s id="71:4">悉能令彼除怖畏。</s>
  </p>
  <p id="72">
    <s id="72:1">或被王法所枷縛，</s>
    <s id="72:2">或為怨讎行殺害；</s>
    <s id="72:3">若能專注心不移，</s>
    <s id="72:4">決定解脫諸憂苦。</s>
  </p>
  <p id="73">
    <s id="73:1">於善惡人皆擁護，</s>
    <s id="73:2">慈悲愍念常現前；</s>
    <s id="73:3">是故我以至誠心，</s>
    <s id="73:4">稽首歸依大天女。」</s>
  </p>
  <p id="74">
    <s id="74:1">爾時，婆羅門復以呪讚天女曰：</s>
    <s id="74:2">「敬禮敬禮世間尊，</s>
    <s id="74:3">於諸母中最為勝；</s>
    <s id="74:4">三種世間咸供養，</s>
    <s id="74:5">面貌容儀人樂觀。</s>
  </p>
  <p id="75">
    <s id="75:1">種種妙德以嚴身，</s>
    <s id="75:2">目如脩廣青蓮葉；</s>
    <s id="75:3">福智光明名稱滿，</s>
    <s id="75:4">譬如無價末尼珠。</s>
  </p>
  <p id="76">
    <s id="76:1">我今讚歎最勝者，</s>
    <s id="76:2">悉能成辦所求心；</s>
    <s id="76:3">真實功德妙吉祥，</s>
    <s id="76:4">譬如蓮花極清淨。</s>
  </p>
  <p id="77">
    <s id="77:1">身色端嚴皆樂見，</s>
    <s id="77:2">眾相希有不思議；</s>
    <s id="77:3">能放無垢智光明，</s>
    <s id="77:4">於諸念中為最勝。</s>
  </p>
  <p id="78">
    <s id="78:1">猶如師子獸中上，</s>
    <s id="78:2">常以八臂自莊嚴；</s>
    <s id="78:3">各持弓箭刀矟斧，</s>
    <s id="78:4">長杵鐵輪并羂索。</s>
  </p>
  <p id="79">
    <s id="79:1">端正樂見如滿月，</s>
    <s id="79:2">言詞無滯出和音；</s>
    <s id="79:3">若有眾生心願求，</s>
    <s id="79:4">善事隨念令圓滿。</s>
  </p>
  <p id="80">
    <s id="80:1">帝釋諸天咸供養，</s>
    <s id="80:2">皆共稱讚可歸依；</s>
    <s id="80:3">眾德能生不思議，</s>
    <s id="80:4">一切時中起恭敬。 「莎訶(此上呪頌是呪亦是讚，若持呪時必先誦之)</s>
    <s id="80:5">「若欲祈請辯才天，</s>
    <s id="80:6">依此呪讚言詞句；</s>
    <s id="80:7">晨朝清淨至誠誦，</s>
    <s id="80:8">於所求事悉隨心。」</s>
  </p>
  <p id="81">
    <s id="81:1">爾時，佛告婆羅門：「善哉！善哉！汝能如是利益眾生，施與安樂，讚彼天女，請求加護，獲福無邊。」</s>
  </p>
  <p id="82">
    <s id="82:1">(此品呪法有略有廣，或開或合前後不同，梵本既多，但依一譯，後勘者知之)</s>
  </p>
  <p id="83">
    <s id="83:1">金光明最勝王經卷第八大唐三藏沙門義淨奉制譯</s>
  </p>
  <p id="84">
    <s id="84:1">大辯才天女品第十五之二</s>
  </p>
  <p id="85">
    <s id="85:1">爾時，憍陳如婆羅門說上讚歎及呪讚法，讚辯才天女已，</s>
    <s id="85:2">告諸大眾：</s>
    <s id="85:3">「仁等！若欲請辯才天女哀愍加護，於現世中得無礙辯，聰明大智，</s>
    <s id="85:4">巧妙言詞，</s>
    <s id="85:5">博綜奇才，</s>
    <s id="85:6">論議文飾，</s>
    <s id="85:7">隨意成就無疑滯者，</s>
    <s id="85:8">應當如是至誠殷重而請召言：</s>
    <s id="85:9">「南謨佛陀也！</s>
    <s id="85:10">南謨達摩也！</s>
    <s id="85:11">南謨僧伽也！</s>
    <s id="85:12">南謨諸菩薩眾、獨覺、聲聞一切賢聖！</s>
    <s id="85:13">過去現在十方諸佛，悉皆已習真實之語，</s>
    <s id="85:14">能隨順說當機實語，</s>
    <s id="85:15">無虛誑語，</s>
    <s id="85:16">已於無量俱胝大劫常說實語，有實語者悉皆隨喜；</s>
    <s id="85:17">以不妄語故，</s>
    <s id="85:18">出廣長舌能覆於面，</s>
    <s id="85:19">覆贍部洲及四天下，能覆一千、二千、三千世界，普覆十方世界，圓滿周遍，不可思議，</s>
    <s id="85:20">能除一切煩惱炎熱。 敬禮敬禮一切諸佛如是舌相，</s>
    <s id="85:21">願我某甲皆得成就微妙辯才，至心歸命。</s>
  </p>
  <p id="86">
    <s id="86:1">「敬禮諸佛妙辯才，</s>
    <s id="86:2">諸大菩薩妙辯才，</s>
    <s id="86:3">獨覺聖者妙辯才，</s>
    <s id="86:4">四向四果妙辯才，</s>
    <s id="86:5">四聖諦語妙辯才，</s>
    <s id="86:6">正行正見妙辯才，</s>
    <s id="86:7">梵眾諸仙妙辯才，</s>
    <s id="86:8">大天烏摩妙辯才，</s>
    <s id="86:9">塞建陀天妙辯才，</s>
    <s id="86:10">摩那斯王妙辯才，</s>
    <s id="86:11">聰明夜天妙辯才，</s>
    <s id="86:12">四大天王妙辯才，</s>
    <s id="86:13">善住天子妙辯才，</s>
    <s id="86:14">金剛密主妙辯才，</s>
    <s id="86:15">吠率怒天妙辯才，</s>
    <s id="86:16">毘摩天女妙辯才，</s>
    <s id="86:17">侍數天神妙辯才，</s>
    <s id="86:18">室唎天女妙辯才，</s>
    <s id="86:19">室唎末多妙辯才，</s>
    <s id="86:20">醯哩言詞妙辯才，</s>
    <s id="86:21">諸母大母妙辯才，</s>
    <s id="86:22">訶哩底母妙辯才，</s>
    <s id="86:23">諸藥叉神妙辯才，</s>
    <s id="86:24">十方諸王妙辯才，</s>
    <s id="86:25">所有勝業資助我，</s>
    <s id="86:26">令得無窮妙辯才。</s>
  </p>
  <p id="87">
    <s id="87:1">敬禮無欺誑，</s>
    <s id="87:2">敬禮解脫者，</s>
    <s id="87:3">敬禮離欲人，</s>
    <s id="87:4">敬禮捨纏蓋，</s>
    <s id="87:5">敬禮心清淨，</s>
    <s id="87:6">敬禮光明者，</s>
    <s id="87:7">敬禮真實語，</s>
    <s id="87:8">敬禮無塵習，</s>
    <s id="87:9">敬禮住勝義，</s>
    <s id="87:10">敬禮大眾主，</s>
    <s id="87:11">敬禮辯才天，</s>
    <s id="87:12">令我詞無礙。</s>
  </p>
  <p id="88">
    <s id="88:1">願我所求事，</s>
    <s id="88:2">皆悉速成就；</s>
    <s id="88:3">無病常安隱，</s>
    <s id="88:4">壽命得延長。</s>
  </p>
  <p id="89">
    <s id="89:1">善解諸明呪，</s>
    <s id="89:2">勤修菩提道；</s>
    <s id="89:3">廣饒益群生，</s>
    <s id="89:4">求心願早遂。</s>
  </p>
  <p id="90">
    <s id="90:1">我說真實語，</s>
    <s id="90:2">我說無誑語；</s>
    <s id="90:3">天女妙辯才，</s>
    <s id="90:4">令我得成就。</s>
  </p>
  <p id="91">
    <s id="91:1">惟願天女來，</s>
    <s id="91:2">令我語無滯；</s>
    <s id="91:3">速入身口內，</s>
    <s id="91:4">聰明足辯才。</s>
  </p>
  <p id="92">
    <s id="92:1">願令我舌根，</s>
    <s id="92:2">當得如來辯；</s>
    <s id="92:3">由彼語威力，</s>
    <s id="92:4">調伏諸眾生。</s>
  </p>
  <p id="93">
    <s id="93:1">我所出語時，</s>
    <s id="93:2">隨事皆成就；</s>
    <s id="93:3">聞者生恭敬，</s>
    <s id="93:4">所作不唐捐。</s>
  </p>
  <p id="94">
    <s id="94:1">若我求辯才，</s>
    <s id="94:2">事不成就者；</s>
    <s id="94:3">天女之實語，</s>
    <s id="94:4">皆悉成虛妄。</s>
  </p>
  <p id="95">
    <s id="95:1">有作無間罪，</s>
    <s id="95:2">佛語令調伏；</s>
    <s id="95:3">及以阿羅漢，</s>
    <s id="95:4">所有報恩語。</s>
  </p>
  <p id="96">
    <s id="96:1">舍利子目連，</s>
    <s id="96:2">世尊眾第一；</s>
    <s id="96:3">斯等真實語，</s>
    <s id="96:4">願我皆成就。</s>
  </p>
  <p id="97">
    <s id="97:1">我今皆召請，佛之聲聞眾，</s>
    <s id="97:2">皆願速來至，</s>
    <s id="97:3">成就我求心，</s>
    <s id="97:4">所求真實語，</s>
    <s id="97:5">皆願無虛誑。</s>
  </p>
  <p id="98">
    <s id="98:1">上從色究竟，</s>
    <s id="98:2">及以淨居天，</s>
    <s id="98:3">大梵及梵輔，</s>
    <s id="98:4">一切梵王眾，</s>
    <s id="98:5">乃至遍三千，</s>
    <s id="98:6">索訶世界主，</s>
    <s id="98:7">并及諸眷屬，</s>
    <s id="98:8">我今皆請召；</s>
    <s id="98:9">惟願降慈悲，</s>
    <s id="98:10">哀憐同攝受。</s>
  </p>
  <p id="99">
    <s id="99:1">他化自在天，</s>
    <s id="99:2">及以樂變化；</s>
    <s id="99:3">覩史多天眾，</s>
    <s id="99:4">慈氏當成佛。</s>
  </p>
  <p id="100">
    <s id="100:1">夜摩諸天眾，</s>
    <s id="100:2">及三十三天；</s>
    <s id="100:3">四大王眾天，</s>
    <s id="100:4">一切諸天眾。</s>
  </p>
  <p id="101">
    <s id="101:1">地水火風神，</s>
    <s id="101:2">依妙高山住；</s>
    <s id="101:3">七海山神眾，</s>
    <s id="101:4">所有諸眷屬。</s>
  </p>
  <p id="102">
    <s id="102:1">滿財及五頂，</s>
    <s id="102:2">日月諸星辰；</s>
    <s id="102:3">如是諸天眾，</s>
    <s id="102:4">令世間安隱。</s>
  </p>
  <p id="103">
    <s id="103:1">斯等諸天神，</s>
    <s id="103:2">不樂作罪業；</s>
    <s id="103:3">敬禮鬼子母，</s>
    <s id="103:4">及最小愛兒。</s>
  </p>
  <p id="104">
    <s id="104:1">天龍藥叉眾，</s>
    <s id="104:2">乾闥阿蘇羅，</s>
    <s id="104:3">及以緊那羅，</s>
    <s id="104:4">莫呼洛伽等。</s>
  </p>
  <p id="105">
    <s id="105:1">我以世尊力，</s>
    <s id="105:2">悉皆申請召；</s>
    <s id="105:3">願降慈悲心，</s>
    <s id="105:4">與我無礙辯。</s>
  </p>
  <p id="106">
    <s id="106:1">一切人天眾，</s>
    <s id="106:2">能了他心者；</s>
    <s id="106:3">皆願加神力，</s>
    <s id="106:4">與我妙辯才。</s>
  </p>
  <p id="107">
    <s id="107:1">乃至盡虛空，</s>
    <s id="107:2">周遍於法界；</s>
    <s id="107:3">所有含生類，</s>
    <s id="107:4">與我妙辯才。」</s>
  </p>
  <p id="108">
    <s id="108:1">爾時，辯才天女聞是請已，</s>
    <s id="108:2">告婆羅門言：</s>
    <s id="108:3">「善哉！大士！</s>
    <s id="108:4">若有男子女人能依如是呪及呪讚，</s>
    <s id="108:5">如前所說受持法式，</s>
    <s id="108:6">歸敬三寶，</s>
    <s id="108:7">虔心正念，</s>
    <s id="108:8">於所求事，</s>
    <s id="108:9">皆不唐捐，</s>
    <s id="108:10">兼復受持讀誦此《金光明》微妙經典，</s>
    <s id="108:11">所願求者，無不果遂，</s>
    <s id="108:12">速得成就，</s>
    <s id="108:13">除不至心。」</s>
  </p>
  <p id="109">
    <s id="109:1">時婆羅門，深心歡喜，合掌頂受。</s>
  </p>
  <p id="110">
    <s id="110:1">爾時，佛告辯才天女：</s>
    <s id="110:2">「善哉！善哉！善女天！</s>
    <s id="110:3">汝能流布是妙經王，</s>
    <s id="110:4">擁護所有受持經者，</s>
  </p>
  <p id="111">
    <s id="111:1">及能利益一切眾生，令得安樂，說如是法，</s>
    <s id="111:2">施與辯才不可思議，</s>
    <s id="111:3">得福無量，</s>
    <s id="111:4">諸發心者速趣菩提。」</s>
    <s id="111:5">金光明最勝王經大辯才天女品第十五之一</s>
  </p>
</text>
