<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་དེ་བཞིན་གཤེགས་པས་འཁོར་མང་པོའི་ནང་དུ་</s>
    <s id="1:2">རྒྱ་ཆེར་ཡང་དག་པར་ཆོས་བཤད་ནས་</s>
  </p>
  <p id="2">
    <s id="2:1">བྱང་ཆུབ་སེམས་དཔའ་མཛེས་ [128a.5]པའི་ཏོག་དང་།</s>
    <s id="2:2">དེའི་བུ་གཉིས་པོ་དངུལ་གྱི་ཏོག་དང་། དངུལ་གྱི་འོད་ཅེས་བྱ་བ་གཉིས་པོ་</s>
    <s id="2:3">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པར་བཞེད་པར་གྱུར་པ་དང་།</s>
    <s id="2:4">དེའི་ཚེ་ལྷའི་བུ་སྟོང་ཕྲག་བཅུ་མཆོག་ཏུ་</s>
    <s id="2:5">རྒྱལ་བའི་འོད་ཅེས་བྱ་བ་གཙོ་བོར་གྱུར་པ་ [128a.6]དང་</s>
    <s id="2:6">ལྷན་ཅིག་ཏུ་སུམ་ཅུ་རྩ་གསུམ་ལྷའི་གནས་ནས་བབས་ཏེ བཅོམ་ལྡན་འདས་ཀྱི་སྤྱན་སྔར་ལྷགས་ནས་</s>
    <s id="2:7">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་</s>
    <s id="2:8">ཕྱོགས་གཅིག་ཏུ་འཁོད་ནས་</s>
    <s id="2:9">བཅོམ་ལྡན་འདས་ཀྱི་བཀས་བཤད་པའི་ཆོས་ཉན་པར་གྱུར་ཏོ། །</s>
  </p>
  <p id="3">
    <s id="3:1">དེ་ནས་ [128a.7]བཅོམ་ལྡན་འདས་ཀྱིས་བྱང་ཆུབ་སེམས་དཔའ་མཛེས་པའི་ཏོག་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="4">
    <s id="4:1">ཁྱོད་མ་འོངས་པའི་དུས་བསྐལ་པ་བྱེ་བ་ཁྲག་ཁྲིག་འབུམ་ཕྲག་བརྒྱ་སྟོང་ཚད་མེད་གྲངས་མེད་པ་སྙེད་འདས་པ་ན་</s>
    <s id="4:2">གསེར་འོད་ཅེས་བྱ་བའི་འཇིག་རྟེན་གྱི་ཁམས་སུ་</s>
    <s id="4:3">བླ་ན་ [128b] [128b.1]མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བས།</s>
    <s id="4:4">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་། ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་ [128b.2]མེད་པའི་སྐྱེས་བུ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་གསེར་དང་རིན་པོ་ཆེའི་རི་བོའི་རྒྱལ་པོ་ཞེས་བྱ་བར་གྱུར་ནས་</s>
  </p>
  <p id="5">
    <s id="5:1">འཇིག་རྟེན་དུ་འབྱུང་བར་འགྱུར་རོ། །</s>
    <s id="5:2">དེ་བཞིན་གཤེགས་པ་དེ་ཡོངས་སུ་མྱ་ངན་ལས་འདས་པའི་འོག་ཏུ་</s>
    <s id="5:3">བསྟན་ [128b.3]པའི་ཆོས་རྣམས་ནུབ་པར་གྱུར་པ་དང་།</s>
    <s id="5:4">དེའི་ཚེ་འདིའི་བུ་ཆེན་པོ་དངུལ་གྱི་ཏོག་ཅེས་</s>
    <s id="5:5">བྱ་བ་འཇིག་རྟེན་གྱི་ཁམས་དེ་ཉིད་དུ་དེ་བཞིན་གཤེགས་པའི་རྒྱལ་ཚབ་ཏུ་གྱུར་ཏེ</s>
  </p>
  <p id="6">
    <s id="6:1">དེའི་ཚེ་དེའི་མིང་བསྒྱུར་ནས་རྣམ་དག་ཏོག་ཅེས་བྱ་བར་འགྱུར་ཞིང་</s>
    <s id="6:2">མངོན་པར་རྫོགས་པར་འཚང་རྒྱ་བར་ [128b.4]འགྱུར་བས་</s>
    <s id="6:3">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པའི་སྐྱེས་བུ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་གསེར་ [128b.5]ཏོག་འོད་ཅེས་བྱ་བར་འགྱུར་རོ། །</s>
    <s id="6:4">དེའི་ཚེ་དེ་བཞིན་གཤེགས་པ་</s>
    <s id="6:5">དེ་ཡོངས་སུ་མྱ་ངན་ལས་འདས་པའི་འོག་ཏུ་</s>
    <s id="6:6">བསྟན་པའི་ཆོས་རྣམས་ནུབ་པར་གྱུར་པ་དང་།</s>
    <s id="6:7">འདིའི་བུ་ཆུང་ངུ་དངུལ་གྱི་འོད་</s>
    <s id="6:8">དེ་བཞིན་གཤེགས་པ་དེའི་རྒྱལ་ཚབ་ཏུ་འགྱུར་བས་</s>
    <s id="6:9">འཇིག་རྟེན་གྱི་ཁམས་དེ་ཉིད་ [128b.6]དུ་མངོན་པར་རྫོགས་པར་འཚང་རྒྱ་བར་འགྱུར་ཏེ</s>
  </p>
  <p id="7">
    <s id="7:1">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པའི་སྐྱེས་བུ་ཁ་ལོ་སྒྱུར་བ། ལྷ་དང་མི་ [128b.7]རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་གསེར་འོད་ཅེས་བྱ་བར་འགྱུར་རོ། །ཞེས་ལུང་བསྟན་ཏོ། །</s>
  </p>
  <p id="8">
    <s id="8:1">དེ་ནས་དེའི་ཚེ་ལྷའི་བུ་སྟོང་ཕྲག་བཅུ་པོ་</s>
    <s id="8:2">དེ་དག་གིས་སྐྱེས་བུ་ཆེན་པོ་གསུམ་པོ་དེ་དག་གིས་ལུང་བསྟན་པ་ཡང་ཐོས།</s>
  </p>
  <p id="9">
    <s id="9:1">འདི་ལྟར་མདོ་སྡེའི་རྒྱལ་པོ་མཆོག་དམ་ [129a] [129a.1]པ་འདི་ཡང་ཐོས་པས་</s>
    <s id="9:2">སེམས་རབ་ཏུ་དགའ་བ་སྐྱེས་ནས་</s>
  </p>
  <p id="10">
    <s id="10:1">རྣམ་པར་དག་ཅིང་དྲི་མ་མེད་པར་གྱུར་པས་</s>
    <s id="10:2">དཔེར་ན་ནམ་མཁའ་ལྟ་བུར་གྱུར་ཏོ། །</s>
  </p>
  <p id="11">
    <s id="11:1">དེ་ནས་དེ་བཞིན་གཤེགས་པས་ལྷའི་བུ་སྟོང་ཕྲག་བཅུ་པོ་</s>
    <s id="11:2">དེ་དག་དགེ་བའི་རྩ་བ་ཡོངས་སུ་སྨིན་པར་ཐུགས་ཀྱིས་མཁྱེན་ [129a.2]པས་</s>
    <s id="11:3">བྱང་ཆུབ་ཆེན་པོར་ལུང་བསྟན་ནས། འདི་སྐད་དུ་</s>
    <s id="11:4">ལྷའི་བུ་ཁྱེད་ཅག་མ་འོངས་པའི་</s>
    <s id="11:5">བསྐལ་པ་བྱེ་བ་ཁྲག་ཁྲིག་འབུམ་ཕྲག་བརྒྱ་སྟོང་ཚད་མེད་གྲངས་མེད་པ་སྙེད་འདས་པ་ན།</s>
  </p>
  <p id="12">
    <s id="12:1">འཇིག་རྟེན་གྱི་ཁམས་དབང་པོའི་ཏོག་མངོན་པར་འཕགས་པ་ཞེས་བྱ་བར་</s>
    <s id="12:2">བླ་ན་མེད་པ་ཡང་དག་པར་ [129a.3]རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ།</s>
  </p>
  <p id="13">
    <s id="13:1">རུས་རིགས་ཀྱང་མཐུན། </s>
  </p>
  <p id="14">
    <s id="14:1">མིང་ཡང་མཐུན་པར་འགྱུར་བས་</s>
    <s id="14:2">ཐམས་ཅད་ཞལ་དང་སྤྱན་རྣམ་པར་དག་ཅིང་། ཨུཏྤ་ལའི་དྲིའི་རི་མོ་ཞེས་བྱ་བ་</s>
    <s id="14:3">མཚན་རྣམ་པ་བཅུ་ཕུན་སུམ་ཚོགས་པར་འགྱུར་ཏེ</s>
  </p>
  <p id="15">
    <s id="15:1">འདི་ལྟར་རིམ་བཞིན་དུ་ [129a.4]སངས་རྒྱས་སྟོང་ཕྲག་བཅུ་འཇིག་རྟེན་དུ་འབྱུང་བར་འགྱུར་རོ་ཞེས་ལུང་བསྟན་ཏོ། །</s>
  </p>
  <p id="16">
    <s id="16:1">དེ་ནས་བཅོམ་ལྡན་འདས་ལ་བྱང་ཆུབ་ཀྱི་ཤིང་གི་ལྷ་མོས་འདི་སྐད་ཅེས་གསོལ་ཏོ། །</s>
  </p>
  <p id="17">
    <s id="17:1">བཅོམ་ལྡན་འདས་ལྷའི་བུ་སྟོང་ཕྲག་བཅུ་པོ་འདི་དག་ནི་སུམ་ཅུ་རྩ་གསུམ་ལྷའི་གནས་ནས་</s>
    <s id="17:2">ཆོས་མཉན་པའི་སླད་ [129a.5]དུ་</s>
    <s id="17:3">བཅོམ་ལྡན་འདས་ཀྱི་སྤྱན་སྔར་མཆིས་པ་ལགས་ན།</s>
  </p>
  <p id="18">
    <s id="18:1">ཅིའི་སླད་དུ་དེ་བཞིན་གཤེགས་པས་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་ལུང་བསྟན་པར་མཛད་ལགས།</s>
    <s id="18:2">བདག་གིས་ནི་ལྷའི་བུ་འདི་དག་ཕ་རོལ་ཏུ་ཕྱིན་པ་དྲུག་ཕུན་སུམ་ཚོགས་པར་བསྒོམས་ནས་</s>
  </p>
  <p id="19">
    <s id="19:1">[129a.6]དཀའ་བ་སྤྱད་དེ</s>
  </p>
  <p id="20">
    <s id="20:1">ལག་པ་དང་། རྐང་པ་དང་།</s>
    <s id="20:2">མགོ་དང་། མིག་དང་། རྐང་དང་། ཀླད་རྒྱས་དང་།</s>
    <s id="20:3">གཡོག་འཁོར་དང་། བུ་དང་། འཆིས་འབྲང་དང་།</s>
    <s id="20:4">གླང་པོ་ཆེ་དང་། རྟ་དང་། ཤིང་རྟ་དང་།</s>
    <s id="20:5">བྲན་ཕོ་དང་། བྲན་མོ་དང་། མངག་གཞུག་བགྱིད་པ་དང་།</s>
    <s id="20:6">ཁང་ [129a.7]ཁྱིམ་དང་། ཀུན་དགའ་ར་བ་དང་། ནགས་ཚལ་དང་།</s>
    <s id="20:7">གསེར་དང་། དངུལ་དང་།</s>
    <s id="20:8">བཻ་ཌཱུརྱ་དང་། སྤུག་དང་། རྡོའི་སྙིང་པོ་དང་། བྱི་རུ་དང་། མན་ཤེལ་དང་། དུང་དང་།</s>
    <s id="20:9">བཟའ་བ་དང་། བཏུང་བ་དང་། གོས་དང་།</s>
    <s id="20:10">མལ་ཆ་དང་། གསོས་སྨན་</s>
    <s id="20:11">དག་སྦྱིན་པ་ཡོངས་སུ་ [129b] [129b.1]གཏོང་བར་ཡང་མ་ཐོས་ཏེ བྱང་ཆུབ་སེམས་དཔའ་བརྒྱ་སྟོང་ཚད་མ་མཆིས་པ་</s>
    <s id="20:12">གཞན་དག་ནི་མཆོད་པའི་ཡོ་བྱད་མང་པོས་</s>
    <s id="20:13">འདས་པའི་སངས་རྒྱས་འབུམ་ཕྲག་ཁྲག་ཁྲིག་བརྒྱ་སྟོང་གྲངས་མ་མཆིས་པ་སྙེད་ལ་མཆོད་པ་བགྱིས་ནས།</s>
  </p>
  <p id="21">
    <s id="21:1">འདི་ལྟར་བྱང་ཆུབ་སེམས་དཔའ་དེ་དག་སོ་སོ་ [129b.2]ནས་བསྐལ་པ་ཚད་མ་མཆིས་ཤིང་མཐའ་མ་མཆིས་པ་སྙེད་ལོན་ནས་གདོད་</s>
    <s id="21:2">དེའི་རྗེས་ལ་བྱང་ཆུབ་ཏུ་ལུང་བསྟན་པ་འཐོབ་པར་འགྱུར་བ་ལགས་ན།</s>
  </p>
  <p id="22">
    <s id="22:1">བཅོམ་ལྡན་འདས་ལྷའི་བུ་</s>
    <s id="22:2">འདི་དག་རྒྱུ་རྐྱེན་ནི་གང་།</s>
    <s id="22:3">སྤྱོད་པ་མཆོག་ནི་ཇི་ལྟ་བུ་ཞིག་མངོན་པར་བསྒྲུབས།</s>
  </p>
  <p id="23">
    <s id="23:1">དགེ་བའི་རྩ་བ་ནི་ཇི་ [129b.3]ལྟ་བུ་ཞིག་བསྐྲུན་ན་</s>
    <s id="23:2">ལྷའི་གནས་དེ་ནས་འདིར་མཆིས་ཏེ།</s>
  </p>
  <p id="24">
    <s id="24:1">ཡུད་ཙམ་ཞིག་ཆོས་ཐོས་པ་</s>
    <s id="24:2">འདི་ཉིད་ཀྱིས་ལུང་བསྟན་པ་ཐོབ་པར་གྱུར་ལགས།</s>
    <s id="24:3">བཅོམ་ལྡན་འདས་ཀྱིས་བདག་ལ་བཀས་བཤད་དེ་ཐེ་ཙོམ་གྱི་དྲ་བ་གཅད་དུ་གསོལ།</s>
  </p>
  <p id="25">
    <s id="25:1">བཅོམ་ལྡན་འདས་ཀྱིས་ཤིང་གི་ལྷ་མོ་ལ་བཀའ་ [129b.4]སྩལ་པ།</s>
    <s id="25:2">རིགས་ཀྱི་ལྷ་མོ་ཁྱོད་ཀྱིས་ཇི་སྐད་སྨྲས་པ་བཞིན་ཏེ།</s>
  </p>
  <p id="26">
    <s id="26:1">འདི་དག་ཐམས་ཅད་ནི་དགེ་བའི་རྩ་བ་མཆོག་དམ་པའི་རྒྱུ་དང་རྐྱེན་དང་</s>
    <s id="26:2">ནན་ཏན་བརྩོན་འགྲུས་ཀྱིས་དཀའ་བ་བསྒྲུབས་ནས་</s>
  </p>
  <p id="27">
    <s id="27:1">གདོད་ལུང་བསྟན་པ་ཐོབ་པ་ཡིན་པས་</s>
    <s id="27:2">ལྷའི་བུ་མང་པོ་འདི་དག་ལྷའི་གཞལ་མེད་ཁང་མཆོག་དམ་ [129b.5]པ་ནས་འདོད་པ་ལྔའི་བདེ་བ་སྤངས་ཏེ</s>
  </p>
  <p id="28">
    <s id="28:1">ཆེད་དུ་གསེར་འོད་དམ་པའི་མདོ་སྡེ་</s>
    <s id="28:2">འདི་མཉན་དུ་འོངས་པ་ཡིན་པས་</s>
    <s id="28:3">ཆོས་ཐོས་པར་གྱུར་ནས་ཀྱང་མདོ་སྡེ་འདི་ལ་སེམས་ཀྱིས་གུས་པ་བསྐྱེད་དེ།</s>
  </p>
  <p id="29">
    <s id="29:1">བཻ་ཌཱུརྱ་ཡོངས་སུ་དག་པ་ལྟར་སྐྱོན་གྱི་དྲི་མ་མེད་པར་གྱུར་པ་དང་།</s>
    <s id="29:2">གཞན་ཡང་བྱང་ཆུབ་སེམས་ [129b.6]དཔའ་སེམས་དཔའ་ཆེན་པོ་གསུམ་པོ་འདི་ལུང་བསྟན་པའི་དངོས་པོ་ཡང་ཐོས་པ་དང་།</s>
    <s id="29:3">གཞན་ཡང་འདས་པའི་དུས་ཀྱི་ཚེ་ཡུན་རིང་པོར་ཡང་དག་པའི་སྤྱོད་པ་བསྒྲུབས་ནས་</s>
  </p>
  <p id="30">
    <s id="30:1">ཡི་དམ་ཆེན་པོ་བླངས་པའི་རྒྱུ་དང་རྐྱེན་</s>
    <s id="30:2">དེའི་ཕྱིར། ངས་མ་འོངས་པའི་དུས་ན་བླ་ན་མེད་པ་ཡང་དག་པར་ [129b.7]རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་ལུང་བསྟན་པ་ཡིན་ནོ། །</s>
  </p>
  <p id="31">
    <s id="31:1">དེ་དག་ཤིང་གི་ལྷ་མོ་དེས་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་ནས། </s>
  </p>
  <p id="32">
    <s id="32:1">རབ་ཏུ་དགའ་བས་མངོན་པར་ཡིད་ཆེས་པར་གྱུར་ཏོ། །</s>
  </p>
  <p id="33">
    <s id="33:1">གསེར་འོད་དམ་པ་མཆོག་ [130a] [130a.1]ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལུང་བསྟན་པའི་ལེའུ་སྟེ་ཉི་ཤུ་གསུམ་པའོ།། །།</s>
  </p>
</text>
