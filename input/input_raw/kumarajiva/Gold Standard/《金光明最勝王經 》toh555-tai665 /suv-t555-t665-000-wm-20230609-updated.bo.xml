<?xml version='1.0' encoding='utf-8'?>
<text>
  <p id="1">
    <s id="1:1">[19a] [19b] [19b.1]{T555}༄༅༅། །རྒྱ་ཡི་སྐད་དུ། ཏཱ་ཤིན་ཀྱིན་ཀྭང་མྱའུ་ཙའི་ཤིན་ཝང་ཀྱིན། བོད་སྐད་དུ། འཕགས་པ་གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་ཐེག་པ་ཆེན་པོའི་མདོ།</s>
    <s id="1:2">བམ་པོ་དང་པོ།</s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ [19b.2]ལོ། །</s>
    <s id="1:4">འདི་སྐད་བདག་གིས་ཐོས་པ་དུས་གཅིག་ན།</s>
  </p>
  <p id="2">
    <s id="2:1">བཅོམ་ལྡན་འདས་རྒྱལ་པོའི་ཁབ་བྱ་རྒོད་སྤུངས་པའི་རི་</s>
    <s id="2:2">ཤིན་ཏུ་རྣམ་པར་དག་པ་ཆོས་ཀྱི་དབྱིངས་ཟབ་མོ་</s>
    <s id="2:3">སངས་རྒྱས་ཐམས་ཅད་ཀྱི་སྤྱོད་ཡུལ་དེ་བཞིན་གཤེགས་པའི་གནས་ན་</s>
    <s id="2:4">དགེ་སློང་ཆེན་པོའི་དགེ་འདུན་ཁྲི་ཕྲག་དགུ་ཁྲི་བརྒྱད་སྟོང་དང་ [19b.3]ཐབས་ཅིག་ཏུ་བཞུགས་ཏེ</s>
  </p>
  <p id="3">
    <s id="3:1">ཐམས་ཅད་ཀྱང་དགྲ་བཅོམ་པ་ཤ་སྟག །</s>
    <s id="3:2">གླང་པོ་ཆེའི་རྒྱལ་པོ་ལྟར་ཤིན་ཏུ་རྣམ་པར་བྱང་བ་ཤ་སྟག །</s>
    <s id="3:3">ཟག་པ་ཟད་པ་ཤ་སྟག །</s>
    <s id="3:4">ཉོན་མོངས་པ་མེད་པ་ཤ་སྟག །</s>
    <s id="3:5">སེམས་ཤིན་ཏུ་རྣམ་པར་གྲོལ་བ་ཤ་སྟག །</s>
    <s id="3:6">ཤེས་རབ་ཤིན་ཏུ་རྣམ་པར་གྲོལ་བ་ཤ་སྟག །</s>
    <s id="3:7">བྱ་ [19b.4]བ་བྱས་པ་ཤ་སྟག །</s>
    <s id="3:8">ཁུར་བོར་བ་ཤ་སྟག །</s>
    <s id="3:9">བདག་གི་དོན་རབ་ཏུ་རྙེད་པ་ཤ་སྟག །</s>
    <s id="3:10">སྲིད་པའི་སྦྱོར་བ་ཡོངས་སུ་ཟད་པ་ཤ་སྟག །</s>
    <s id="3:11">དམ་པའི་དབང་མཆོག་ཐོབ་པ་ཤ་སྟག །</s>
    <s id="3:12">ཚུལ་ཁྲིམས་རྣམ་པར་དག་པ་ལ་གནས་པ་ཤ་སྟག །</s>
    <s id="3:13">ཐབས་དང་ཤེས་རབ་ཏུ་ལྡན་པར་མཁས་པའི་རྒྱན་གྱིས་ [19b.5]བརྒྱན་པ་ཤ་སྟག །</s>
    <s id="3:14">རྣམ་པར་ཐར་པ་བརྒྱད་དང་ལྡན་པ་ཤ་སྟག །</s>
    <s id="3:15">ཕ་རོལ་དུ་ཡོངས་སུ་ཕྱིན་པ་ཤ་སྟག་སྟེ།</s>
  </p>
  <p id="4">
    <s id="4:1">དེ་དག་གི་མིང་ལ་འདི་ལྟ་སྟེ། </s>
  </p>
  <p id="5">
    <s id="5:1">ཚེ་དང་ལྡན་པ་ཀུན་ཤེས་ཀཽཎྜི་ནྱ་དང་།</s>
    <s id="5:2">ཚེ་དང་ལྡན་པ་རྟ་ཐུལ་དང་།</s>
    <s id="5:3">ཚེ་དང་ལྡན་པ་རླངས་པ་དང་།</s>
    <s id="5:4">ཚེ་དང་ལྡན་པ་མིང་ཆེན་དང་།</s>
    <s id="5:5">ཚེ་དང་ལྡན་ [19b.6]པ་བཟང་པོ་དང་།</s>
    <s id="5:6">ཚེ་དང་ལྡན་པ་འོད་སྲུང་ཆེན་པོ་དང་།</s>
    <s id="5:7">ཚེ་དང་ལྡན་པ་ལྟེང་རྒྱས་འོད་སྲུང་དང་།</s>
    <s id="5:8">ཚེ་དང་ལྡན་པ་ག་ཡཱ་འོད་སྲུང་དང་།</s>
    <s id="5:9">ཚེ་དང་ལྡན་པ་ཆུ་བོ་འོད་སྲུང་དང་།</s>
    <s id="5:10">ཚེ་དང་ལྡན་པ་ཤཱ་རིའི་བུ་དང་།</s>
    <s id="5:11">ཚེ་དང་ལྡན་པ་མཽད་གལ་གྱི་བུ་ཆེན་པོ་དང་།</s>
    <s id="5:12">དེ་ལ་གཅིག་མ་གཏོགས་པ་ [19b.7]དེ་ནི་ཚེ་དང་ལྡན་པ་ཀུན་དགའ་བོ་སྟེ།</s>
  </p>
  <p id="6">
    <s id="6:1">དེ་ལ་སོགས་ཏེ་ཉན་ཐོས་ཀྱི་དགེ་འདུན་ཆེན་པོ་རྣམས་</s>
    <s id="6:2">ཕྱི་དྲོའི་དུས་ན་</s>
    <s id="6:3">སོ་སོའི་ཏིང་ངེ་འཛིན་ལས་ལངས་ནས་</s>
    <s id="6:4">བཅོམ་ལྡན་འདས་གང་ན་པ་དེར་ལྷགས་ཏེ།</s>
  </p>
  <p id="7">
    <s id="7:1">བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ནས། </s>
  </p>
  <p id="8">
    <s id="8:1">གཡས་ཕྱོགས་ནས་ལན་ [20a] [20a.1]གསུམ་བསྐོར་བ་བྱས་ཏེ་</s>
    <s id="8:2">ཕྱོགས་གཅིག་ཏུ་འཁོད་དོ། །</s>
  </p>
  <p id="9">
    <s id="9:1">གཞན་ཡང་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཁྲག་ཁྲིག་བརྒྱ་སྟོང་སྙེད་ཀྱང་དེ་ན་འདུས་པར་གྱུར་ཏེ། </s>
  </p>
  <p id="10">
    <s id="10:1">ཐམས་ཅད་ཀྱང་ཀླུའི་རྒྱལ་པོ་ཆེན་པོ་ལྟར་གཟི་བརྗིད་ཀྱི་བྱིན་གྱི་མཐུ་ཆེ་བ།</s>
    <s id="10:2">ཤིན་དུ་ [20a.2]གྲགས་པ་དང་ལྡན་པ། ཅང་ཤེས་དང་ལྡན་པ།</s>
    <s id="10:3">སྦྱིན་པ་དང་ཚུལ་ཁྲིམས་ཡོངས་སུ་དག་པ་མཆོད་པ་དང་། རིམ་གྲོ་བྱེད་པ་དང་། ཡོངས་སུ་དག་པ།</s>
    <s id="10:4">བསྐལ་པ་གྲངས་མེད་པ་ནས་བཟོད་པ་དང་། བརྩོན་འགྲུས་སུ་ལྡན་པ།</s>
    <s id="10:5">བསམ་གཏན་ཐམས་ཅད་ལས་ཡོངས་སུ་འདས་པ། [20a.3]དྲན་པ་མངོན་པར་གཞག་པ།</s>
    <s id="10:6">ཤེས་རབ་ཀྱི་སྒོ་ཡོངས་སུ་འབྱེད་པ།</s>
    <s id="10:7">རྣལ་འབྱོར་དང་ཐབས་དང་</s>
    <s id="10:8">དབང་གིས་རྣམ་པར་རོལ་བ།</s>
    <s id="10:9">མངོན་པར་ཤེས་པ་དང་།</s>
    <s id="10:10">གཟུངས་དང་ལྡན་པ།</s>
    <s id="10:11">སྤོབས་པ་ཡོངས་སུ་མི་ཟད་པ་ཉོན་མོངས་པ་ཐམས་ཅད་ཡོངས་སུ་སྤངས་པ།</s>
    <s id="10:12">ཉོན་མོངས་པའི་བཤལ་ [20a.4]ཐག་ཡོངས་སུ་གཅོད་པ།</s>
    <s id="10:13">རིང་པོ་མི་ཐོགས་པར་ཐམས་ཅད་མཁྱེན་པའི་ཡེ་ཤེས་དང་ལྡན་པར་འགྱུར་བ།</s>
    <s id="10:14">བདུད་དང་། བདུད་ཀྱི་དམག་ཡོངས་སུ་འཇོམས་པ། ཆོས་ཀྱི་རྔ་རབ་ཏུ་སྒྲོགས་པ།</s>
    <s id="10:15">མུ་སྟེགས་ཐམས་ཅད་ཡོངས་སུ་ཟློག་པས་བསམ་པ་རྣམ་པར་དག་པར་སྦྱོར་བ།</s>
    <s id="10:16">དམ་ [20a.5]པའི་ཆོས་ཀྱི་འཁོར་ལོ་བསྐོར་བ།</s>
    <s id="10:17">ལྷ་དང་མི་ཐམས་ཅད་ཡོངས་སུ་སྒྲོལ་བ།</s>
    <s id="10:18">ཕྱོགས་བཅུའི་སངས་རྒྱས་ཀྱི་ཞིང་གི་རྒྱན་ཡོངས་སུ་སྒྲུབ་པ།</s>
    <s id="10:19">རྒྱུད་དྲུག་གི་སྐྱེ་བོ་ཡོངས་ལ་ཕན་འདོགས་པ།</s>
    <s id="10:20">ཡེ་ཤེས་ཆེན་པོ་ཕུན་སུམ་ཚོགས་པ།</s>
    <s id="10:21">བཟོད་པ་ཆེན་པོ་དང་ཡོངས་སུ་ལྡན་པ།</s>
    <s id="10:22">བྱམས་པ་ [20a.6]ཆེན་པོ་དང་། སྙིང་རྗེ་ཆེན་པོ་དང་ལྡན་པའི་སེམས་ལ་གནས་པ།</s>
    <s id="10:23">གཞན་གྱིས་མི་ཐུབ་པའི་སྟོབས་ཆེན་པོ་དང་ལྡན་པ།</s>
    <s id="10:24">སངས་རྒྱས་ཀྱི་ཞིང་ཐམས་ཅད་དུ་རྒྱུ་ཞིང་མཆོད་པ་བྱེད་པ།</s>
    <s id="10:25">ཡོངས་སུ་མྱ་ངན་ལས་འདའ་བར་མི་འཇུག་པ།</s>
    <s id="10:26">མ་འོངས་པའི་བསྐལ་པའི་མཐར་ཡོངས་སུ་མི་ཟད་པའི་ [20a.7]ཡི་དམ་གྱི་སྨོན་ལམ་ཆེན་པོ་བསྐྱེད་པ།</s>
    <s id="10:27">སངས་རྒྱས་མང་པོ་ལས་ཤིན་དུ་ཟབ་མོའི་རྒྱུ་རྣམ་པར་དག་པ་བསྐྱེད་པ།</s>
    <s id="10:28">དུས་གསུམ་གྱི་ཆོས་མ་སྐྱེས་པའི་བཟོད་པ་ཐོབ་པ།</s>
    <s id="10:29">ཉན་ཐོས་དང་། རང་སངས་རྒྱས་ཀྱི་སྤྱོད་ཡུལ་ལས་ཡོངས་སུ་འདས་པ།</s>
    <s id="10:30">འཇིག་རྟེན་གྱི་དོན་སྦྱོར་བ་ལ་མཁས་པ། [20b] [20b.1]སྟོན་པ་ཆེན་པོས་དགོངས་ཏེ་</s>
  </p>
  <p id="11">
    <s id="11:1">གསུངས་པའི་ཆོས་ཤིན་དུ་བཀོད་པ་རྒྱ་ཆེར་སྟོན་པ།</s>
    <s id="11:2">སྟོང་པའི་མཚན་ཉིད་རྣམ་པར་དག་པའི་ཟབ་མོ་ལ་མཁས་པ།</s>
    <s id="11:3">ཐེ་ཚོམ་ཡོངས་སུ་སྤངས་པ་ཤ་སྟག་སྟེ།</s>
  </p>
  <p id="12">
    <s id="12:1">དེ་དག་གི་མིང་ལ་འདི་ལྟ་སྟེ། </s>
  </p>
  <p id="13">
    <s id="13:1">བསྒྲིབས་པ་མེད་པའི་ཆོས་ཀྱི་འཁོར་ལོ་བསྐོར་བའི་བྱང་ཆུབ་སེམས་ [20b.2]དཔའ་དང་།</s>
    <s id="13:2">ཆོས་ཀྱི་འཁོར་ལོ་ཡོངས་སུ་བསྐོར་བར་སེམས་བསྐྱེད་པའི་བྱང་ཆུབ་སེམས་དཔའ་དང་།</s>
    <s id="13:3">བརྩོན་འགྲུས་ཡོངས་སུ་ལྡན་པའི་བྱང་ཆུབ་སེམས་དཔའ་དང་།</s>
    <s id="13:4">ཡོངས་སུ་མི་སྐྱོ་བའི་བྱང་ཆུབ་སེམས་དཔའ་དང་།</s>
    <s id="13:5">བྱམས་པའི་བྱང་ཆུབ་སེམས་དཔའ་དང་།</s>
    <s id="13:6">འཇམ་དཔལ་བྱང་ཆུབ་ [20b.3]སེམས་དཔའ་དང་།</s>
    <s id="13:7">སྤྱན་རས་གཟིགས་བྱང་ཆུབ་སེམས་དཔའ་དང་།</s>
    <s id="13:8">གཟུངས་ཀྱི་དབང་པོའི་རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:9">སྤོབས་པ་ཆེན་པོའི་རྒྱན་གྱི་རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:10">རི་རབ་མཆོག་གི་རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:11">རྒྱ་མཚོ་ཆེན་པོ་ཟབ་མོའི་ [20b.4]རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:12">རིན་པོ་ཆེའི་རྒྱལ་མཚན་བྱང་ཆུབ་སེམས་དཔའ་དང་།</s>
    <s id="13:13">རིན་པོ་ཆེའི་རྒྱལ་མཚན་ཆེན་པོའི་བྱང་ཆུབ་སེམས་དཔའ་དང་།</s>
    <s id="13:14">སའི་སྙིང་པོའི་བྱང་ཆུབ་སེམས་དཔའ་དང་།</s>
    <s id="13:15">ནམ་མཁའི་སྙིང་པོའི་བྱང་ཆུབ་སེམས་དཔའ་དང་།</s>
    <s id="13:16">རིན་པོ་ཆེའི་ཕྱག་དབང་ [20b.5]བྱང་ཆུབ་སེམས་དཔའ་དང་།</s>
    <s id="13:17">རྡོ་རྗེའི་ཐལ་མོ་བྱང་ཆུབ་སེམས་དཔའ་དང་།</s>
    <s id="13:18">དགའ་བའི་སྟོབས་བྱང་ཆུབ་སེམས་དཔའ་དང་།</s>
    <s id="13:19">ཆོས་ཀྱི་སྟོབས་བྱང་ཆུབ་སེམས་དཔའ་དང་།</s>
    <s id="13:20">འོད་རྒྱན་ཆེན་པོ་བྱང་ཆུབ་སེམས་དཔའ་དང་།</s>
    <s id="13:21">གསེར་གྱི་འོད་རྒྱན་ཆེན་པོ་བྱང་ཆུབ་སེམས་དཔའ་དང་།</s>
    <s id="13:22">ཚུལ་ [20b.6]ཁྲིམས་རྣམ་པར་དག་པའི་བྱང་ཆུབ་སེམས་དཔའ་དང་།</s>
    <s id="13:23">རྟག་ཏུ་ཏིང་ངེ་འཛིན་བྱང་ཆུབ་སེམས་དཔའ་དང་།</s>
    <s id="13:24">ཤེས་རབ་རྣམ་པར་དག་པའི་བྱང་ཆུབ་སེམས་དཔའ་དང་།</s>
    <s id="13:25">བརྩོན་འགྲུས་དཀའ་ཐུབ་བྱང་ཆུབ་སེམས་དཔའ་དང་།</s>
    <s id="13:26">བསམ་པ་ནམ་མཁའ་ཅི་བཞིན་བྱང་ཆུབ་སེམས་དཔའ་དང་།</s>
    <s id="13:27">[20b.7]སྨོན་ལམ་ཆེན་པོ་ཡོངས་སུ་མི་གཅོད་པའི་བྱང་ཆུབ་སེམས་དཔའ་དང་།</s>
    <s id="13:28">སྨན་གཏོང་བྱང་ཆུབ་སེམས་དཔའ་དང་།</s>
    <s id="13:29">ཉོན་མོངས་པའི་ནད་རྣམ་པར་སེལ་བའི་བྱང་ཆུབ་སེམས་དཔའ་དང་།</s>
    <s id="13:30">སྨན་གྱི་རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:31">འཕགས་པར་དགའ་བའི་བྱང་ཆུབ་སེམས་དཔའ་ [21a] [21a.1]དང་།</s>
    <s id="13:32">གོང་དུ་ལུང་བསྟན་པ་ཐོབ་པའི་བྱང་ཆུབ་སེམས་དཔའ་དང་།</s>
    <s id="13:33">སྤྲིན་ཆེན་འོད་གཙང་བྱང་ཆུབ་སེམས་དཔའ་དང་།</s>
    <s id="13:34">སྤྲིན་ཆེན་ཆོས་སྐྱོང་བྱང་ཆུབ་སེམས་དཔའ་དང་།</s>
    <s id="13:35">སྤྲིན་ཆེན་གྲགས་ཅན་དགའ་བྱང་ཆུབ་སེམས་དཔའ་དང་།</s>
    <s id="13:36">སྤྲིན་ཆེན་མཐའ་ཡས་གྲགས་བྱང་ཆུབ་ [21a.2]སེམས་དཔའ་དང་།</s>
    <s id="13:37">སྤྲིན་ཆེན་སེང་གེ་སྒྲ་བྱང་ཆུབ་སེམས་དཔའ་དང་།</s>
    <s id="13:38">སྤྲིན་ཆེན་གླེང་པོ་ཆེའི་རྒྱལ་པོའི་སྒྲ་བྱང་ཆུབ་སེམས་དཔའ་དང་།</s>
    <s id="13:39">སྤྲིན་ཆེན་བཀྲ་ཤིས་བྱང་ཆུབ་སེམས་དཔའ་དང་།</s>
    <s id="13:40">སྤྲིན་ཆེན་རིན་ཆེན་ཡོན་ཏན་བྱང་ཆུབ་སེམས་དཔའ་དང་།</s>
    <s id="13:41">སྤྲིན་ཆེན་ཉི་མའི་སྙིང་པོ་བྱང་ཆུབ་ [21a.3]སེམས་དཔའ་དང་།</s>
    <s id="13:42">སྤྲིན་ཆེན་ཟླ་བའི་སྙིང་པོ་བྱང་ཆུབ་སེམས་དཔའ་དང་།</s>
    <s id="13:43">སྤྲིན་ཆེན་སྐར་མའི་འོད་བྱང་ཆུབ་སེམས་དཔའ་དང་།</s>
    <s id="13:44">སྤྲིན་ཆེན་མེ་འོད་བྱང་ཆུབ་སེམས་དཔའ་དང་།</s>
    <s id="13:45">སྤྲིན་ཆེན་གློག་འོད་བྱང་ཆུབ་སེམས་དཔའ་དང་།</s>
    <s id="13:46">སྤྲིན་ཆེན་འབྲུག་སྒྲ་བྱང་ཆུབ་སེམས་དཔའ་དང་།</s>
    <s id="13:47">སྤྲིན་ཆེན་ [21a.4]ཤེས་རབ་ཆར་ཡོངས་སུ་སྙོམས་པའི་བྱང་ཆུབ་སེམས་དཔའ་དང་།</s>
    <s id="13:48">སྤྲིན་ཆེན་ཆར་གྱི་རྒྱལ་པོ་ཡོངས་སུ་དག་པའི་བྱང་ཆུབ་སེམས་དཔའ་དང་།</s>
    <s id="13:49">སྤྲིན་ཆེན་མེ་ཏོག་སྡོང་པོའི་རྒྱལ་པོ་བྱང་ཆུབ་སེམས་དཔའ་དང་།</s>
    <s id="13:50">སྤྲིན་ཆེན་པདྨ་སྔོན་པོའི་བསུང་བྱང་ཆུབ་སེམས་དཔའ་དང་།</s>
    <s id="13:51">སྤྲིན་རིན་པོ་ཆེའི་ཙནྡན་ [21a.5]སྐུ་རྣམ་པར་བསིལ་བ་བྱང་ཆུབ་སེམས་དཔའ་དང་།</s>
    <s id="13:52">སྤྲིན་ཆེན་མུན་པ་རྣམ་པར་སེལ་བའི་བྱང་ཆུབ་སེམས་དཔའ་དང་།</s>
    <s id="13:53">སྤྲིན་ཆེན་ལྟ་བའི་རབ་རིབ་རྣམ་པར་སེལ་བའི་བྱང་ཆུབ་སེམས་དཔའ་དང་།</s>
    <s id="13:54">བྱང་ཆུབ་སེམས་དཔའ་སེམས་དཔའ་ཆེན་པོའི་འཁོར་དེ་དག་</s>
    <s id="13:55">ཕྱི་དྲོའི་དུས་ན</s>
    <s id="13:56">་སོ་སོའི་ཏིང་ [21a.6]ངེ་འཛིན་ལས་ལངས་ནས་</s>
    <s id="13:57">བཅོམ་ལྡན་འདས་གང་ན་བ་དེར་ལྷགས་ཏེ།</s>
  </p>
  <p id="14">
    <s id="14:1">བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ནས་</s>
    <s id="14:2">གཡས་ཕྱོགས་ནས་ལན་གསུམ་དུ་བསྐོར་བ་བྱས་ཏེ་</s>
    <s id="14:3">ཕྱོགས་གཅིག་ཏུ་འཁོད་དོ། །</s>
  </p>
  <p id="15">
    <s id="15:1">གཞན་ཡང་འདི་ལྟ་སྟེ། ལིཙྪ་བཱི་གཞོན་ནུ་འབུམ་ཕྲག་འབུམ་བརྒྱད་ [21a.7]སྟོང་ཡང་དེར་འདུས་པར་གྱུར་ཏེ། </s>
  </p>
  <p id="16">
    <s id="16:1">དེ་དག་གི་མིང་ལ་</s>
    <s id="16:2">གཞོན་ནུ་སེང་གེའི་འོད་དང་།</s>
    <s id="16:3">གཞོན་ནུ་སེང་གེའི་བློ་གྲོས་དང་།</s>
    <s id="16:4">གཞོན་ནུ་ཆོས་བྱིན་དང་།</s>
    <s id="16:5">གཞོན་ནུ་དབང་པོ་སྦྱིན་དང་།</s>
    <s id="16:6">གཞོན་ནུ་འོད་ཆེན་དང་།</s>
    <s id="16:7">གཞོན་ནུ་དཔལ་ཆེན་དང་།</s>
    <s id="16:8">གཞོན་ནུ་སངས་རྒྱས་སྐྱབས་དང་།</s>
    <s id="16:9">གཞོན་ནུ་ཆོས་ [21b] [21b.1]སྐྱབས་དང་།</s>
    <s id="16:10">གཞོན་ནུ་དགེ་འདུན་སྐྱབས་དང་།</s>
    <s id="16:11">གཞོན་ནུ་རྡོ་རྗེ་སྐྱབས་དང་།</s>
    <s id="16:12">གཞོན་ནུ་ནམ་མཁའ་སྐྱབས་དང་།</s>
    <s id="16:13">གཞོན་ནུ་ནམ་མཁའ་སྒྲ་སྒྲོགས་དང་།</s>
    <s id="16:14">གཞོན་ནུ་རིན་པོ་ཆེའི་སྙིང་པོ་དང་།</s>
    <s id="16:15">གཞོན་ནུ་བཀྲ་ཤིས་མཆོག་གི་སྙིང་པོ་དང་།</s>
    <s id="16:16">དེ་དག་གཞོན་ནུ་ཐམས་ཅད་ཀྱི་གཙོ་བོར་ [21b.2]གྱུར་ནས</s>
  </p>
  <p id="17">
    <s id="17:1">བླ་ན་མེད་པའི་བྱང་ཆུབ་ཏུ་གནས་ཏེ་</s>
    <s id="17:2">ཐེག་པ་ཆེན་པོའི་དད་པ་སོ་སོར་རྙེད་ནས།</s>
  </p>
  <p id="18">
    <s id="18:1">ཕྱི་དྲོའི་དུས་ན་</s>
    <s id="18:2">བཅོམ་ལྡན་འདས་གང་ན་བ་དེར་ལྷགས་ཏེ།</s>
  </p>
  <p id="19">
    <s id="19:1">བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ནས། </s>
  </p>
  <p id="20">
    <s id="20:1">གཡས་ཕྱོགས་སུ་ལན་གསུམ་བསྐོར་བ་བྱས་ནས། </s>
  </p>
  <p id="21">
    <s id="21:1">ཕྱོགས་ [21b.3]གཅིག་ཏུ་འཁོད་དོ། །</s>
  </p>
  <p id="22">
    <s id="22:1">གཞན་ཡང་འདི་ལྟ་སྟེ། ལྷའི་སྲས་པོ་བཞི་ཁྲི་ཉིས་སྟོང་ཡང་དེར་འདུས་པར་གྱུར་ཏེ། </s>
  </p>
  <p id="23">
    <s id="23:1">དེ་དག་གི་མིང་ལ་འདི་ལྟ་སྟེ། </s>
  </p>
  <p id="24">
    <s id="24:1">ལྷའི་སྲས་པོ་མཐོང་ན་དགའ་བ་དང་།</s>
    <s id="24:2">ལྷའི་སྲས་པོ་ཡིད་དགའ་བ་དང་།</s>
    <s id="24:3">ལྷའི་སྲས་པོ་ཉི་མའི་འོད་དང་།</s>
    <s id="24:4">ལྷའི་སྲས་པོ་ཟླ་བའི་གཙུག་ [21b.4]ཏོར་དང་།</s>
    <s id="24:5">ལྷའི་སྲས་པོ་ནམ་མཁའི་བློ་གྲོས་རྣམ་པར་དག་པ་དང་།</s>
    <s id="24:6">ལྷའི་སྲས་པོ་ཉོན་མོངས་པ་ཡོངས་སུ་སྤངས་པ་དང་།</s>
    <s id="24:7">ལྷའི་སྲས་པོ་རྣམ་པར་བཀྲ་ཤིས་དང་།</s>
    <s id="24:8">དེ་དག་ཐམས་ཅད་ཀྱང་ལྷའི་སྲས་པོ་རྣམས་ཀྱི་གཙོ་བོར་གྱུར་པ།</s>
    <s id="24:9">ཐེག་པ་ཆེན་པོའི་ཆོས་ཡོངས་སུ་སྐྱོང་བའི་ [21b.5]ཡི་དམ་ཆེན་པོའི་སྨོན་ལམ་འདེབས་པ།</s>
    <s id="24:10">དམ་པའི་ཆོས་ཡོངས་སུ་མི་ནུབ་པར་གདུང་འཚོབ་པ་</s>
    <s id="24:11">དེ་དག་ཐམས་ཅད་ཕྱི་དྲོའི་དུས་ན་</s>
    <s id="24:12">བཅོམ་ལྡན་འདས་གང་ན་བ་དེར་ལྷགས་ནས་</s>
    <s id="24:13">བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ནས་</s>
  </p>
  <p id="25">
    <s id="25:1">གཡས་ཕྱོགས་སུ་ལན་གསུམ་དུ་བསྐོར་བ་བྱས་ [21b.6]ནས་</s>
    <s id="25:2">ཕྱོགས་གཅིག་ཏུ་འཁོད་དོ། །</s>
  </p>
  <p id="26">
    <s id="26:1">གཞན་ཡང་འདི་ལྟ་སྟེ། ཀླུའི་རྒྱལ་པོ་ཉི་ཁྲི་བརྒྱད་སྟོང་ཡང་དེར་འདུས་པར་གྱུར་ཏེ། </s>
  </p>
  <p id="27">
    <s id="27:1">དེ་དག་གི་མིང་ལ་པདྨའི་ཀླུའི་རྒྱལ་པོ་དང་།</s>
    <s id="27:2">ཨེ་ལའི་ལོ་མ་ཀླུའི་རྒྱལ་པོ་དང་།</s>
    <s id="27:3">སྟོབས་པོ་ཆེ་ཀླུའི་རྒྱལ་པོ་དང་།</s>
    <s id="27:4">སྒྲ་བོ་ཆེ་ཀླུའི་རྒྱལ་པོ་དང་།</s>
    <s id="27:5">དབའ་ [21b.7]རླབས་ཆུང་ངུའི་ཀླུའི་རྒྱལ་པོ་དང་།</s>
    <s id="27:6">ཆུའི་རྒྱུ་འཛིན་ཀླུའི་རྒྱལ་པོ་དང་།</s>
    <s id="27:7">གསེར་གྱི་བཞིན་ཀླུའི་རྒྱལ་པོ་དང་།</s>
    <s id="27:8">ཡིད་བཞིན་ཀླུའི་རྒྱལ་པོ་དང་།</s>
    <s id="27:9">དེ་དག་ཐམས་ཅད་ཀྱང་ཀླུའི་རྒྱལ་པོའི་གཙོ་བོར་གྱུར་པ།</s>
    <s id="27:10">ཐེག་པ་ཆེན་པོའི་ཆོས་ཡོངས་སུ་སྐྱོང་བར་ཡོངས་སུ་དགའ་བ་དང་། [22a] [22a.1]ཡོངས་སུ་འཛིན་པ་དང་།</s>
    <s id="27:11">ལུང་ནོད་པ་དང་། ཤིན་ཏུ་ཟབ་མོའི་བསམ་པ་ལ་མོས་པ་དང་། རྗེས་སུ་ཡི་རངས་པ་དང་། རྣམ་པར་སྐྱོང་ཞིང་འཚོ་བར་བྱེད་དེ</s>
  </p>
  <p id="28">
    <s id="28:1">ཕྱི་དྲོའི་དུས་ན་</s>
    <s id="28:2">བཅོམ་ལྡན་འདས་གང་ན་བ་དེར་ལྷགས་ཏེ།</s>
  </p>
  <p id="29">
    <s id="29:1">བཅོམ་ལྡན་འདས་ཀྱི་ཞབས་གཉིས་ལ་ [22a.2]སྤྱི་བོས་ཕྱག་བྱས་ནས་</s>
    <s id="29:2">གཡས་ཕྱོགས་ནས་ལན་གསུམ་དུ་བསྐོར་བ་བྱས་ཏེ།</s>
  </p>
  <p id="30">
    <s id="30:1">ཕྱོགས་གཅིག་ཏུ་འཁོད་དོ། །</s>
  </p>
  <p id="31">
    <s id="31:1">གཞན་ཡང་འདི་ལྟ་སྟེ། གནོད་སྦྱིན་གྱི་འཁོར་སུམ་ཁྲི་དྲུག་སྟོང་ཡང་དེར་འདུས་པར་གྱུར་ཏོ། །</s>
  </p>
  <p id="32">
    <s id="32:1">དེ་དག་གི་གཙོ་བོ་ཐོག་མར་ལྷའི་རྒྱལ་པོ་མིག་མི་བཟང་གིས་དྲངས་ནས་ཨ་མྲའི་ [22a.3]གནོད་སྦྱིན་དང་།</s>
    <s id="32:2">ཨ་མྲ་ཐོགས་པའི་གནོད་སྦྱིན་དང་།</s>
    <s id="32:3">པདྨ་འོད་ཀྱི་སྙིང་པོའི་གནོད་སྦྱིན་དང་།</s>
    <s id="32:4">པདྨའི་བཞིན་གནོད་སྦྱིན་དང་།</s>
    <s id="32:5">ཁྲོ་གཉེར་གནོད་སྦྱིན་དང་།</s>
    <s id="32:6">འཇིགས་པ་མངོན་དུ་སྟོན་པའི་གནོད་སྦྱིན་དང་།</s>
    <s id="32:7">ས་ཀུན་གཡོ་བའི་གནོད་སྦྱིན་དང་།</s>
    <s id="32:8">[22a.4]ཟས་ཀྱི་རིལ་མིང་གནོད་སྦྱིན་དང་།</s>
    <s id="32:9">དེ་དག་ཐམས་ཅད་ཀྱང་གནོད་སྦྱིན་གྱི་གཙོ་བོར་གྱུར་པ་ཤ་སྟག་སྟེ།</s>
  </p>
  <p id="33">
    <s id="33:1">དེ་བཞིན་གཤེགས་པའི་དམ་པའི་ཆོས་ལ་ཤིན་ཏུ་དད་པའི་སེམས་བསྐྱེད་པ། དམ་པའི་ཆོས་ཡོངས་སུ་སྐྱོང་ཞིང་སྲུང་བའི་སེམས་བསྐྱེད་པ་མི་སྐྱོ་བ།</s>
    <s id="33:2">ཕྱི་དྲོའི་དུས་ན་བཅོམ་ལྡན་འདས་གང་ན་བ་དེར་ལྷགས་ [22a.5]ཏེ།</s>
  </p>
  <p id="34">
    <s id="34:1">བཅོམ་ལྡན་འདས་ཀྱི་ཞབས་གཉིས་པ་སྤྱི་བོས་ཕྱག་བྱས་ཏེ་གཡས་ཕྱོགས་ནས་ལན་གསུམ་དུ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །</s>
  </p>
  <p id="35">
    <s id="35:1">གཞན་ཡང་འདི་ལྟ་སྟེ། ནམ་མཁའ་ལྡིང་གི་འཁོར་བཞི་ཁྲི་དགུ་སྟོང་ཡང་དེར་འདུས་པར་གྱུར་ཏེ། </s>
  </p>
  <p id="36">
    <s id="36:1">ནམ་མཁའ་ལྡིང་གི་རྒྱལ་པོ་ [22a.6]སྤོས་ཀྱི་གླང་པོ་ཆེའི་བྱིན་གྱི་མཐུ་དང་ལྡན་པས་གཙོ་བོར་གྱུར་པ་དང་།</s>
    <s id="36:2">གཞན་ཡང་འདི་ལྟ་སྟེ།</s>
  </p>
  <p id="37">
    <s id="37:1">དྲི་ཟའི་འཁོར་དང་།</s>
    <s id="37:2">ལྷ་མ་ཡིན་གྱི་འཁོར་དང་།</s>
    <s id="37:3">མིའམ་ཅིའི་འཁོར་དང་།</s>
    <s id="37:4">གྲུལ་བུམ་དང་།</s>
    <s id="37:5">ལྟོ་འཕྱེ་ཆེན་པོའི་འཁོར་དང་།</s>
    <s id="37:6">རི་དང་། ནགས་ཚལ་དང་། ཆུ་བོ་དང་། རྒྱ་མཚོ་ [22a.7]རྣམས་ཀྱི་ལྷ་དང་། དྲང་སྲོང་དང་།</s>
    <s id="37:7">ཡུལ་ཁམས་ཆེན་པོ་ཐམས་ཅད་ཀྱི་རྒྱལ་པོ་དང་།</s>
    <s id="37:8">ཕོ་བྲང་འཁོར་དང་། བཙུན་མོ་དང་། སླས་དང་།</s>
    <s id="37:9">དད་པ་རྣམ་པར་བསྐྱེད་པའི་བུ་ཕོ་དང་། བུ་མོ་དང་།</s>
    <s id="37:10">ལྷ་དང་། མི་ལ་སོགས་པ་ཡོངས་སུ་འདུས་ཤིང་ལྷགས་ནས་</s>
    <s id="37:11">ཐམས་ [22b] [22b.1]ཅད་ཀྱང་བླ་ན་མེད་པ་ཐེག་པ་ཆེན་པོའི་ཆོས་འདི་ཡོངས་སུ་ཀློག་པ་དང་། འདོན་པ་དང་། འཆང་བ་དང་། འཛིན་པ་དང་། ཡི་གེར་འདྲི་བ་དང་། ཀུན་དུ་སྤེལ་ཞིང་བསྐྱེད་པ་དང་། ཡོངས་སུ་འཚོ་བ་དང་། སྐྱོང་བའི་དམ་ཚིག་བཅས་ཏེ</s>
  </p>
  <p id="38">
    <s id="38:1">ཕྱི་དྲོའི་དུས་ན་བཅོམ་ལྡན་འདས་ [22b.2]གང་ན་བ་དེར་ལྷགས་ཏེ་</s>
    <s id="38:2">བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་བྱས་ནས་</s>
  </p>
  <p id="39">
    <s id="39:1">གཡས་ཕྱོགས་ནས་ལན་གསུམ་བསྐོར་བ་བྱས་ནས་</s>
  </p>
  <p id="40">
    <s id="40:1">ཕྱོགས་གཅིག་ཏུ་འཁོད་དོ། །</s>
  </p>
  <p id="41">
    <s id="41:1">དེ་ལྟར་ཉན་ཐོས་དང་། བྱང་ཆུབ་སེམས་དཔའ་དང་། ལྷ་དང་། མི་དང་། ཀླུ་དང་། གནོད་སྦྱིན་ལ་ [22b.3]སོགས་པ་ཐམས་ཅད་འདུས་པར་གྱུར་ནས་</s>
  </p>
  <p id="42">
    <s id="42:1">སོ་སོ་ནས་བསྟི་སྟང་དང་། རིམ་གྲོའི་སེམས་བསྐྱེད་དེ། </s>
  </p>
  <p id="43">
    <s id="43:1">ཐལ་མོ་སྦྱར་ནས་རབ་ཏུ་འཛུམ་པའི་མིག་གིས་བཅོམ་ལྡན་འདས་ལ་བལྟ་ཞིང་ཅུང་ཟད་ཀྱང་མི་ཡེངས་པར་</s>
    <s id="43:2">དམ་པའི་ཆོས་ཤིན་ཏུ་ཐོས་པར་སྨོན་ཏོ། །</s>
  </p>
  <p id="44">
    <s id="44:1">དེ་ནས་བཅོམ་ལྡན་ [22b.4]འདས་ཕྱི་དྲོའི་དུས་ཀྱི་ཚེ་</s>
    <s id="44:2">ཏིང་ངེ་འཛིན་ལས་བཞེངས་ནས་</s>
    <s id="44:3">འཁོར་གྱི་དཀྱིལ་འཁོར་ལ་གཟིགས་ཏེ་</s>
    <s id="44:4">ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="45">
    <s id="45:1">འཕགས་པ་གསེར་འོད་དམ་པའི་ཆོས། །</s>
    <s id="45:2">མདོ་སྡེ་ཀུན་གྱི་རྒྱལ་པོ་འདི། །</s>
    <s id="45:3">སངས་རྒྱས་ཀུན་གྱི་སྤྱོད་ཡུལ་ཏེ། །</s>
  </p>
  <p id="46">
    <s id="46:1">ཤིན་ཏུ་མཉན་ཅིང་ [22b.5]ཐོས་པར་དཀའ། །</s>
  </p>
  <p id="47">
    <s id="47:1">ངས་དེང་དཀྱིལ་འཁོར་ཁྱེད་རྣམས་ལ། །</s>
    <s id="47:2">དམ་པའི་མདོ་སྡེ་འདི་བསྟན་པས། །</s>
    <s id="47:3">ཕྱོགས་བཞི་སངས་རྒྱས་རྣམས་ཀྱིས་ཀྱང་། །</s>
    <s id="47:4">བྱིན་གྱི་རླབས་ཀྱིས་བརླབས་པར་འགྱུར། །</s>
  </p>
  <p id="48">
    <s id="48:1">ཤར་ཕྱོགས་སངས་རྒྱས་མི་འཁྲུགས་དང་། །</s>
    <s id="48:2">ལྷོ་ཕྱོགས་སངས་ [22b.6]རྒྱས་དཀོན་མཆོག་དཔལ། །</s>
    <s id="48:3">ནུབ་ཕྱོགས་སངས་རྒྱས་སྣང་མཐའ་ཡས། །</s>
    <s id="48:4">བྱང་ཕྱོགས་སངས་རྒྱས་རྔ་སྒྲ་སྐྱབས། །</s>
    <s id="48:5">ངས་དེང་ཆོས་མཆོག་འདི་བསྟན་པས། །</s>
    <s id="48:6">བཀྲ་ཤིས་འཆགས་པའི་དམ་པ་སྟེ། །</s>
  </p>
  <p id="49">
    <s id="49:1">སྡིག་པ་ཐམས་ཅད་གཞོམ་པའི་ཕྱིར། །</s>
    <s id="49:2">སྡིག་པའི་ལས་ཀུན་ [22b.7]ཟད་པར་འགྱུར། །</s>
  </p>
  <p id="50">
    <s id="50:1">སྡུག་བསྔལ་ཐམས་ཅད་འཇོམས་པར་བྱེད། །</s>
  </p>
  <p id="51">
    <s id="51:1">བདེ་བ་ཐམས་ཅད་སྦྱིན་བྱེད་ཅིང་། །</s>
    <s id="51:2">ཡེ་ཤེས་རྩ་བ་ཀུན་མཁྱེན་དང་། །</s>
    <s id="51:3">དཔལ་ཀུན་གྱིས་ཀྱང་བརྒྱན་པར་འགྱུར། །</s>
  </p>
  <p id="52">
    <s id="52:1">སེམས་ཅན་གང་དག་དབང་པོ་ཉམས། །</s>
    <s id="52:2">དཔལ་མེད་པས་ནི་གང་ཟིན་ཅིང་། །</s>
    <s id="52:3">ལྷ་ [23a] [23a.1]རྣམས་ཀྱང་ནི་འཕང་བར་འགྱུར། །</s>
  </p>
  <p id="53">
    <s id="53:1">གཉེན་སྡུག་ཀུན་ཀྱང་སྡང་བ་དང་། །</s>
    <s id="53:2">བུ་སྨད་འཁོར་དང་བྲལ་བ་དང་། །</s>
    <s id="53:3">ཕན་ཚུན་དུ་ནི་མི་འཕྲོད་ཅིང་། །</s>
    <s id="53:4">ནོར་སྟོར་བས་ནི་རབ་གཙེས་ཏེ། །</s>
  </p>
  <p id="54">
    <s id="54:1">གཟའ་དང་སྐར་མས་གནོད་བྱས་ཤིང་། །བྱད་སྟེམས་མི་བཟད་ཟིན་པ་དང་། །</s>
    <s id="54:2">མྱ་ [23a.2]ངན་ཉོན་མོངས་ལས་རྣམས་ཀྱིས། །ཤིན་ཏུ་མི་བཟད་གཟིར་བ་དང་། །</s>
    <s id="54:3">རྨི་ལམ་ལྟས་སྡིག་མཐོང་བ་ལས། །</s>
    <s id="54:4">མྱ་ངན་རབ་ཏུ་འཁྲུག་པ་རྣམས། །</s>
    <s id="54:5">གཙང་མར་ལུས་ཀྱིས་ཁྲུས་གྱིས་ལ། །</s>
    <s id="54:6">གོས་གཙང་སར་པ་དེ་བགོས་ནས</s>
  </p>
  <p id="55">
    <s id="55:1">མདོ་སྡེ་དམ་པའི་རྒྱལ་པོ་འདི། ། སངས་རྒྱས་ [23a.3]ཟབ་མོའི་སྤྱོད་ཡུལ་ཏེ། །</s>
  </p>
  <p id="56">
    <s id="56:1">ཀློག་འདོན་རབ་ཏུ་འཛིན་པ་ལ། །གུས་པའི་སེམས་ཀྱིས་ཉོན་ཅིག་དང་། །</s>
    <s id="56:2">མདོ་སྡེ་འདི་ཡི་བྱིན་བརླབས་ཀྱིས། །རྨི་ངན་ལྟས་སྡིག་འཇོམས་པ་དང་། །</s>
    <s id="56:3">སྡུག་བསྔལ་ཐམས་ཅད་བཟློག་པས་ནི། །ཡོངས་སུ་མ་ལུས་ཟད་པར་འགྱུར། །</s>
  </p>
  <p id="57">
    <s id="57:1">འཇིག་རྟེན་ [23a.4]སྐྱོང་བའི་རྒྱལ་པོ་བཞི། །</s>
    <s id="57:2">བློན་པོ་དང་ནི་འཁོར་བཅས་དང་། །</s>
    <s id="57:3">གནོད་སྦྱིན་བྱེ་བ་མང་པོ་རྣམས། །ཤིན་ཏུ་གུས་པས་རིམ་གྲོ་བསྐྱེད། །</s>
  </p>
  <p id="58">
    <s id="58:1">སྤོབས་པའི་ལྷ་མོ་ཆེན་མོ་དང་། །</s>
    <s id="58:2">ནཻ་ར་ཉྫ་ན་ར་གནས་པའི་ལྷ། །</s>
    <s id="58:3">དེ་བཞིན་འཕྲོག་མ་འབྱུང་པོའི་མ། །</s>
    <s id="58:4">སྲ་བ་ས་ཡི་ལྷ་མོ་དང་། །</s>
    <s id="58:5">ཚངས་ [23a.5]པའི་དབང་པོ་བརྒྱ་བྱིན་དང་། །</s>
    <s id="58:6">ཀླུ་ཡི་རྒྱལ་པོ་མིའམ་ཅི། །</s>
    <s id="58:7">ནམ་མཁའ་ལྡིང་གི་རྒྱལ་པོ་དང་། །</s>
    <s id="58:8">ལྷ་མ་ཡིན་གྱི་འཁོར་རྣམས་བཅས། །</s>
  </p>
  <p id="59">
    <s id="59:1">དེ་ལྟར་མཐུ་ཆེན་དེ་དག་ཀུན། །རང་གི་འཁོར་རྣམས་ཁྲིད་ནས་ནི། །</s>
    <s id="59:2">ཉིན་མཚན་རྟག་ཏུ་མི་འབྲལ་བར། །</s>
    <s id="59:3">གང་ཟག་དེ་ལ་སྲུང་བར་བྱེད། །</s>
  </p>
  <p id="60">
    <s id="60:1">[23a.6]ཟབ་མོ་སངས་རྒྱས་སྤྱོད་ཡུལ་དང་། །སངས་རྒྱས་དགོངས་ཏེ་གསུངས་པའི་བཀའ། །མདོ་སྡེ་གང་ཡིན་ངས་བཤད་པ། །</s>
    <s id="60:2">བསྐལ་པ་བྱེ་བར་ཕྲད་དཀའ་བས། །</s>
    <s id="60:3">གང་གིས་མདོ་སྡེ་འདི་ཐོས་ནས</s>
  </p>
  <p id="61">
    <s id="61:1">གཞན་ལ་རྒྱ་ཆེར་སྟོན་པ་དང་། །</s>
    <s id="61:2">གལ་ཏེ་སེམས་ཀྱིས་ཡི་རངས་དང་། །</s>
    <s id="61:3">མཆོད་ [23a.7]པ་བཤམས་ནས་མཆོད་བྱེད་ན། །</s>
  </p>
  <p id="62">
    <s id="62:1">དེ་འདྲའི་གང་ཟག་དེ་དག་ནི། །</s>
    <s id="62:2">བསྐལ་པ་ཚད་མེད་སྙེད་དུ་ཡང་། །</s>
    <s id="62:3">རྟག་པར་ལྷ་དང་མི་རྣམས་དང་། །ཀླུ་ལ་སོགས་པས་མཆོད་བཀུར་འགྱུར། །</s>
  </p>
  <p id="63">
    <s id="63:1">འདི་ཡི་བསོད་ནམས་ཚད་མེད་པས། །</s>
    <s id="63:2">གང་གཱའི་བྱེ་སྙེད་གྲངས་ལས་འདས། །</s>
  </p>
  <p id="64">
    <s id="64:1">མདོ་སྡེ་འདི་ནི་གང་ [23b] [23b.1]ཀློག་པ། །</s>
    <s id="64:2">ཡོན་ཏན་འདི་དག་ཐོབ་པར་འགྱུར། །</s>
  </p>
  <p id="65">
    <s id="65:1">ཕྱོགས་བཅུའི་བཅོམ་ལྡན་འདས་རྣམས་དང་། །</s>
    <s id="65:2">སྤྱོད་ཟབ་བྱང་ཆུབ་སེམས་དཔའ་རྣམས། །</s>
    <s id="65:3">མདོ་སྡེ་འཛིན་ལ་ཡོངས་བསྲུངས་ནས། །</s>
  </p>
  <p id="66">
    <s id="66:1">སྡུག་བསྔལ་བགེགས་དང་བྲལ་བར་མཛད། །</s>
  </p>
  <p id="67">
    <s id="67:1">མདོ་སྡེ་འདི་ནི་གང་མཆོད་པས། །</s>
    <s id="67:2">སྔ་ [23b.2]མ་བཞིན་དུ་ལུས་བཀྲུས་ནས། །</s>
  </p>
  <p id="68">
    <s id="68:1">ཟས་དང་མེ་ཏོག་སྤོས་མཆོད་ཅིང་། །</s>
    <s id="68:2">བྱམས་དང་སྙིང་རྗེའི་སེམས་བསྐྱེད་དེ། །</s>
  </p>
  <p id="69">
    <s id="69:1">མདོ་སྡེ་འདི་ནི་ཉན་འདོད་པས། །</s>
    <s id="69:2">སེམས་གཙང་དྲི་མ་མེད་བྱས་ཏེ། །</s>
  </p>
  <p id="70">
    <s id="70:1">རྟག་པར་དགའ་བའི་སེམས་བསྐྱེད་ན། །</s>
  </p>
  <p id="71">
    <s id="71:1">ཡོན་ཏན་མང་པོ་སྐྱེ་བར་འགྱུར། །</s>
  </p>
  <p id="72">
    <s id="72:1">གང་ཞིག་ [23b.3]གུས་པའི་སེམས་དག་གིས། །</s>
    <s id="72:2">མདོ་སྡེ་འདི་ནི་ཉན་བྱེད་ན། །</s>
  </p>
  <p id="73">
    <s id="73:1">ལེགས་པར་མི་ཡི་འགྲོར་སྐྱེ་ཞིང་། །</s>
    <s id="73:2">སྡུག་བསྔལ་བགེགས་དང་འབྲལ་བར་འགྱུར། །</s>
  </p>
  <p id="74">
    <s id="74:1">དེ་ནི་དགེ་རྩ་སྨིན་པས་ན། །</s>
  </p>
  <p id="75">
    <s id="75:1">སངས་རྒྱས་རྣམས་ཀྱིས་བསྔགས་པ་ཡི། །</s>
    <s id="75:2">མདོ་སྡེ་འདི་ནི་ཐོས་པ་དང་། །འགྱོད་ཚངས་ཆོས་ནི་ [23b.4]ཐོས་པ་ཡིན། །</s>
  </p>
  <p id="76">
    <s id="76:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་གླེང་གཞིའི་ལེའུ་སྟེ་དང་པོའོ།། །།</s>
  </p>
</text>
