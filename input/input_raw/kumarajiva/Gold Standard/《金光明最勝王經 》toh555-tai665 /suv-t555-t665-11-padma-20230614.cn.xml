<?xml version='1.0' encoding='utf-8'?>
<text>
  <p id="1">
    <s id="1:1">{}</s>
  </p>
  <p id="2">
    <s id="2:1">爾時，多聞天王、</s>
    <s id="2:2">持國天王、</s>
    <s id="2:3">增長天王、</s>
    <s id="2:4">廣目天王，俱從座起，</s>
    <s id="2:5">偏袒右肩，</s>
    <s id="2:6">右膝著地，</s>
    <s id="2:7">合掌向佛，</s>
    <s id="2:8">禮佛足已，</s>
    <s id="2:9">白言：「</s>
    <s id="2:10">世尊！</s>
    <s id="2:11">是《金光明最勝王經》，</s>
    <s id="2:12">一切諸佛常念觀察，</s>
    <s id="2:13">一切菩薩之所恭敬，</s>
    <s id="2:14">一切天龍常所供養，</s>
    <s id="2:15">及諸天眾常生歡喜，</s>
    <s id="2:16">一切護世稱揚讚歎，</s>
    <s id="2:17">聲聞、獨覺皆共受持，</s>
    <s id="2:18">悉能明照諸天宮殿，</s>
    <s id="2:19">能與一切眾生殊勝安樂，</s>
    <s id="2:20">止息地獄、餓鬼、傍生諸趣苦惱，</s>
    <s id="2:21">一切怖畏悉能除殄，</s>
    <s id="2:22">所有怨敵尋即退散，</s>
    <s id="2:23">飢饉惡時能令豐稔，</s>
    <s id="2:24">疾疫病苦皆令蠲愈，</s>
    <s id="2:25">一切災變百千苦惱咸悉消滅。</s>
  </p>
  <p id="3">
    <s id="3:1">世尊！</s>
    <s id="3:2">是《金光明最勝王經》</s>
    <s id="3:3">能為如是安隱利樂饒益我等，</s>
    <s id="3:4">惟願世尊於大眾中廣為宣說。</s>
  </p>
  <p id="4">
    <s id="4:1">我等四王并諸眷屬，</s>
    <s id="4:2">聞此甘露無上法味，</s>
    <s id="4:3">氣力充實，</s>
    <s id="4:4">增益威光，</s>
    <s id="4:5">精進勇猛，</s>
    <s id="4:6">神通倍勝。</s>
  </p>
  <p id="5">
    <s id="5:1">世尊！</s>
    <s id="5:2">我等四王修行正法，</s>
    <s id="5:3">常說正法，</s>
    <s id="5:4">以法化世，</s>
    <s id="5:5">我等令彼天、龍、藥叉、健闥婆、阿蘇羅、揭路茶、俱槃茶、緊那羅、莫呼羅伽及諸人王，</s>
    <s id="5:6">常以正法而化於世，</s>
    <s id="5:7">遮去諸惡，</s>
    <s id="5:8">所有鬼神吸人精氣無慈悲者，</s>
    <s id="5:9">悉令遠去。</s>
  </p>
  <p id="6">
    <s id="6:1">世尊！</s>
    <s id="6:2">我等四王</s>
    <s id="6:3">與二十八部藥叉大將，</s>
    <s id="6:4">并與無量百千藥叉，</s>
    <s id="6:5">以淨天眼過於世人，</s>
    <s id="6:6">觀察擁護此贍部洲。</s>
  </p>
  <p id="7">
    <s id="7:1">世尊！</s>
    <s id="7:2">以此因緣，</s>
    <s id="7:3">我等諸王，</s>
    <s id="7:4">名護世者。</s>
  </p>
  <p id="8">
    <s id="8:1">又復於此洲中，</s>
    <s id="8:2">若有國王被他怨賊常來侵擾，</s>
    <s id="8:3">及多飢饉，疾疫流行，</s>
    <s id="8:4">無量百千災厄之事。</s>
  </p>
  <p id="9">
    <s id="9:1">世尊！</s>
    <s id="9:2">我等四王於此《金光明最勝王經》</s>
    <s id="9:3">恭敬供養，</s>
    <s id="9:4">若有苾芻法師受持讀誦，</s>
    <s id="9:5">我等四王共往覺悟，</s>
    <s id="9:6">勸請其人。</s>
  </p>
  <p id="10">
    <s id="10:1">時彼法師由我神通覺悟力故，</s>
    <s id="10:2">往彼國界</s>
    <s id="10:3">廣宣流布是《金光明》微妙經典，</s>
    <s id="10:4">由經力故，</s>
    <s id="10:5">令彼無量百千衰惱災厄之事悉皆除遣。</s>
  </p>
  <p id="11">
    <s id="11:1">世尊！</s>
    <s id="11:2">若諸人王於其國內，</s>
    <s id="11:3">有持是經苾芻法師至彼國時，</s>
    <s id="11:4">當知此經亦至其國。</s>
  </p>
  <p id="12">
    <s id="12:1">世尊！</s>
    <s id="12:2">時彼國王應往法師處，</s>
    <s id="12:3">聽其所說，</s>
    <s id="12:4">聞已歡喜，</s>
    <s id="12:5">於彼法師恭敬供養，</s>
    <s id="12:6">深心擁護，</s>
    <s id="12:7">令無憂惱，</s>
    <s id="12:8">演說此經利益一切。</s>
  </p>
  <p id="13">
    <s id="13:1">世尊！</s>
    <s id="13:2">以是經故，</s>
    <s id="13:3">我等四王皆共一心護是人王及國人民，</s>
    <s id="13:4">令離災患，</s>
    <s id="13:5">常得安隱。</s>
  </p>
  <p id="14">
    <s id="14:1">世尊！</s>
    <s id="14:2">若有苾芻、苾芻尼、鄔波索迦、鄔波斯迦持是經者，</s>
    <s id="14:3">時彼人王隨其所須，</s>
    <s id="14:4">供給供養，</s>
    <s id="14:5">令無乏少，</s>
    <s id="14:6">我等四王令彼國主及以國人，悉皆安隱，</s>
    <s id="14:7">遠離災患。</s>
  </p>
  <p id="15">
    <s id="15:1">世尊！</s>
    <s id="15:2">若有受持讀誦是經典者，</s>
    <s id="15:3">人王於此供養</s>
    <s id="15:4">恭敬，</s>
    <s id="15:5">尊重</s>
    <s id="15:6">讚歎，</s>
    <s id="15:7">我等當令彼王於諸王中，</s>
    <s id="15:8">恭敬尊重，最為第一，</s>
    <s id="15:9">諸餘國王共所稱歎。 」</s>
    <s id="15:10">大眾聞已，</s>
    <s id="15:11">歡喜受持。</s>
    <s id="15:12">{金光明最勝王經}</s>
    <s id="15:13">{四天王觀察人天品第十一}</s>
  </p>
</text>
