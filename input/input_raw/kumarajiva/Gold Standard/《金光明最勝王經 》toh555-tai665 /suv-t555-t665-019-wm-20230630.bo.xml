<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་གནོད་སྦྱིན་ [117a.5]གྱི་སྡེ་དཔོན་ཆེན་པོ་ཡང་དག་ཤེས་ཞེས་བྱ་བ་</s>
    <s id="1:2">གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་པོ་དག་དང་ལྷན་ཅིག་ཏུ་</s>
    <s id="1:3">འཁོར་མང་པོའི་ནང་ནས་སྟན་ལས་ལངས་ཏེ་</s>
  </p>
  <p id="2">
    <s id="2:1">བླ་གོས་ཕྲག་པ་གཅིག་ལ་གཟར་ནས་</s>
  </p>
  <p id="3">
    <s id="3:1">པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="4">
    <s id="4:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ [117a.6]ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="5">
    <s id="5:1">བཅོམ་ལྡན་འདས་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་</s>
    <s id="5:2">ད་ལྟར་རམ། སླད་མའི་དུས་ཀྱི་ཚེ་</s>
    <s id="5:3">གྲོང་ངམ། གྲོང་ཁྱེར་རམ། གྲོང་རྡལ་ལམ། ལྗོངས་སམ། རིའམ། དགོན་པའམ། ནགས་ [117a.7]ཚལ་ལམ།</s>
    <s id="5:4">རྒྱལ་པོའི་ཕོ་བྲང་ངམ།</s>
    <s id="5:5">དགེ་འདུན་གནས་པའི་གནས་དག་ཏུ་ཡང་རུང་སྟེ།</s>
  </p>
  <p id="6">
    <s id="6:1">ཡང་དག་པར་བསྟན་ནས་རྒྱ་ཆེར་སྤེལ་བར་བགྱིད་ན། </s>
  </p>
  <p id="7">
    <s id="7:1">བཅོམ་ལྡན་འདས་བདག་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་</s>
    <s id="7:2">གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་དང་ལྷན་ཅིག་ཏུ་</s>
    <s id="7:3">དེར་མཆིས་ [117b] [117b.1]ནས་སོ་སོ་ནས་རང་གི་ལུས་མི་གདའ་བར་བགྱིས་ཏེ</s>
  </p>
  <p id="8">
    <s id="8:1">ཅི་རིགས་པར་ཆོས་སྨྲ་བའི་མཁན་པོ་དེ་དང་། ཆོས་ཉན་པའི་འཁོར་དེ་དག་ཡོངས་སུ་བསྲུངས་ནས་</s>
    <s id="8:2">གནོད་པ་རྣམས་སྤངས་ཏེ་</s>
    <s id="8:3">རྟག་པར་བདེ་བ་མྱོང་བར་བགྱིད་དོ། །</s>
  </p>
  <p id="9">
    <s id="9:1">སྐྱེས་པའམ། བུད་མེད་དམ། ཁྱེའུ་འམ། བུ་མོ་གང་ལ་ [117b.2]ལ་ཞིག་</s>
    <s id="9:2">མདོ་སྡེ་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་གཅིག་ཙམ་ཡང་དག་པར་འཛིན་པར་བགྱིད་དམ།</s>
    <s id="9:3">ཚིག་གཅིག་ཙམ་ཡང་དག་པར་འཛིན་པར་བགྱིད་དམ།</s>
    <s id="9:4">མདོ་སྡེའི་རྒྱལ་པོ་འདིའི་མཚན་ཙམ་སྨོས་པར་བགྱིད་དམ།</s>
    <s id="9:5">མདོ་སྡེ་འདི་ལས་གསུངས་པའི་དེ་བཞིན་གཤེགས་ [117b.3]པ་གཅིག་གི་མཚན་ཙམ་མམ།</s>
    <s id="9:6">བྱང་ཆུབ་སེམས་དཔའ་གཅིག་གི་མིང་ཙམ་</s>
    <s id="9:7">བརྗོད་པར་སེམས་བསྐྱེད་ནས་</s>
    <s id="9:8">གུས་པས་རིམ་གྲོ་དང་། མཆོད་པ་བགྱིད་ན་</s>
    <s id="9:9">བདག་གིས་ཡོངས་སུ་བསྲུང་ཞིང་བྱིན་གྱིས་བརླབས་ནས་</s>
    <s id="9:10">གནོད་པ་མ་མཆིས་པར་བགྱིས་ཏེ་</s>
  </p>
  <p id="10">
    <s id="10:1">སྡུག་བསྔལ་སྤངས་ནས་བདེ་བ་འཐོབ་པར་ [117b.4]འགྱུར་རོ། །</s>
    <s id="10:2">བཅོམ་ལྡན་འདས་ཅིའི་སླད་དུ་བདག་གི་མིང་ཡང་དག་ཤེས་ཞེས་</s>
    <s id="10:3">བགྱི་བའི་རྒྱུ་དང་རྐྱེན་གང་ལགས་པ་དེ་ནི་བཅོམ་ལྡན་འདས་ཉིད་ཀྱིས་མངོན་སུམ་དུ་མཁྱེན་པ་ལགས་ཏེ།</s>
  </p>
  <p id="11">
    <s id="11:1">བདག་གིས་ཆོས་རྣམས་རིག་པ་དང་།</s>
    <s id="11:2">བདག་གིས་ཆོས་ཐམས་ [117b.5]ཅད་ཀྱི་ཇི་སྙེད་པ་དང་།</s>
    <s id="11:3">ཆོས་ཐམས་ཅད་ཀྱི་ཇི་ལྟ་བ་དང་།</s>
    <s id="11:4">ཆོས་ཐམས་ཅད་ཀྱི་རྣམ་པ་དང་།</s>
    <s id="11:5">ངོ་བོ་ཉིད་དང་། བྱེ་བྲག་ཇི་སྙེད་པ་ཐམས་ཅད་གསལ་བར་རྟོགས་པ་ལགས་སོ། །</s>
    <s id="11:6">བཅོམ་ལྡན་འདས་འདི་ལྟར་ཆོས་རྣམས་བདག་གིས་ཁོང་དུ་ཆུད་པར་གྱུར་པས་</s>
    <s id="11:7">བདག་དཔག་པར་དཀའ་བའི་ཡེ་ཤེས་ཀྱི་སྣང་བ་དང་ལྡན་པ་ [117b.6]དང་།</s>
    <s id="11:8">བདག་དཔག་པར་དཀའ་བའི་ཡེ་ཤེས་ཀྱི་སྒྲོན་མ་དང་ལྡན་པ་དང་།</s>
    <s id="11:9">བདག་དཔག་པར་དཀའ་བའི་ཡེ་ཤེས་ཀྱི་སྤྱོད་པ་དང་ལྡན་པ་དང་།</s>
    <s id="11:10">བདག་དཔག་པར་དཀའ་བའི་ཡེ་ཤེས་ཀྱི་ཕུང་པོ་དང་ལྡན་པ་དང་།</s>
    <s id="11:11">བདག་དཔག་པར་དཀའ་བའི་ཡེ་ཤེས་ཀྱི་སྤྱོད་ཡུལ་རྣམས་མངོན་པར་རྟོགས་ [117b.7]པར་གྱུར་པ་ལགས་སོ། །</s>
    <s id="11:12">བཅོམ་ལྡན་འདས་བདག་གིས་འདི་ལྟར་ཆོས་ཐམས་ཅད་</s>
    <s id="11:13">ཡང་དག་པར་རིག །</s>
  </p>
  <p id="12">
    <s id="12:1">ཡང་དག་པར་གསལ་བར་རྟོགས། </s>
  </p>
  <p id="13">
    <s id="13:1">ཡང་དག་པར་ཁོང་དུ་ཆུད། </s>
  </p>
  <p id="14">
    <s id="14:1">ཡང་དག་པར་སོ་སོར་རྟོགས་པར་བགྱིད་པས་</s>
    <s id="14:2">བཅོམ་ལྡན་འདས་རྒྱུ་དང་རྐྱེན་དེའི་སླད་ [118a] [118a.1]དུ་</s>
    <s id="14:3">གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཞེས་བགྱི་བ་ལགས་ཏེ།</s>
  </p>
  <p id="15">
    <s id="15:1">དོན་དེའི་སླད་དུ་</s>
    <s id="15:2">བདག་གིས་ཆོས་སྨྲ་བའི་མཁན་པོ་དེའི་ཚིག་གི་སྤོབས་པ་གསལ་ཞིང་</s>
    <s id="15:3">རྒྱན་དང་ལྡན་པ་དང་།</s>
    <s id="15:4">གཟི་བྱིན་དང་མདངས་བ་སྤུའི་བུ་ག་ཀུན་ནས་འཇུག་པ་དང་།</s>
    <s id="15:5">ལུས་ཀྱི་མཐུ་སྟོབས་ [118a.2]དང་ལྡན་པ་དང་།</s>
    <s id="15:6">གཟི་བྱིན་དང་ལྡན་ཞིང་དཔའ་བ་དང་།</s>
    <s id="15:7">དཔག་པར་དཀའ་བའི་ཡེ་ཤེས་ཀྱི་སྣང་བ་ཐམས་ཅད་ཕུན་སུམ་ཚོགས་པ་དང་།</s>
    <s id="15:8">ཡང་དག་པའི་དྲན་པ་ཐོབ་ནས་</s>
  </p>
  <p id="16">
    <s id="16:1">སྤ་གོང་བ་མ་མཆིས་པ་དང་།</s>
    <s id="16:2">དེའི་ལུས་ལ་ཕན་འདོགས་ཤིང་</s>
    <s id="16:3">ཉམས་པ་མ་མཆིས་པ་དང་།</s>
    <s id="16:4">དབང་པོ་རྣམས་བདེ་ [118a.3]ཞིང་</s>
    <s id="16:5">རྟག་པར་དགའ་བ་བསྐྱེད་པར་བགྱིའོ། །</s>
  </p>
  <p id="17">
    <s id="17:1">རྒྱུ་དང་རྐྱེན་དེའི་སླད་དུ་</s>
    <s id="17:2">སེམས་ཅན་གང་དག་སངས་རྒྱས་བརྒྱ་སྟོང་དུ་མ་ལས་དགེ་བའི་རྩ་བ་བསྐྱེད་ནས་བསོད་ནམས་ཀྱི་ལས་མངོན་པར་སྒྲུབ་པ་དག་གི་ཆེད་དུ་</s>
    <s id="17:3">འཛམ་བུའི་གླིང་དག་ཏུ་རྒྱ་ཆེར་སྤེལ་ནས་</s>
  </p>
  <p id="18">
    <s id="18:1">མྱུར་དུ་ནུབ་པར་མི་འགྱུར་བར་བགྱིད་པས་</s>
    <s id="18:2">སེམས་ [118a.4]ཅན་དེ་དག་གིས་མདོ་སྡེ་འདི་ཐོས་ནས་</s>
  </p>
  <p id="19">
    <s id="19:1">བསམ་གྱིས་མི་ཁྱབ་པའི་ཡེ་ཤེས་ཀྱི་སྣང་བ་ཆེན་པོ་དང་། བསོད་ནམས་ཀྱི་ཕུང་པོ་ཚད་མ་མཆིས་པ་འཐོབ་པར་འགྱུར་ཞིང་</s>
    <s id="19:2">སླད་མའི་དུས་ཀྱི་ཚེ་ཡང་བསྐལ་པ་བྱེ་བ་ཁྲག་ཁྲིག་ཚད་མ་མཆིས་པའི་བར་དུ་བསམ་གྱིས་མི་ཁྱབ་པའི་ལྷ་དང་། མིའི་བདེ་བ་མྱོང་བ་དང་།</s>
    <s id="19:3">[118a.5]རྟག་པར་སངས་རྒྱས་མང་པོ་དང་མཇལ་ནས་</s>
    <s id="19:4">མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བས་</s>
    <s id="19:5">གཤིན་རྗེའི་འཇིག་རྟེན་དང་། ངན་སོང་གསུམ་གྱི་སྡུག་བསྔལ་ཤིན་ཏུ་མི་བཟད་པ་དག་ཀྱང་མྱོང་བར་མི་འགྱུར་ལགས་སོ། །</s>
    <s id="19:6">དེ་ནས་བཅོམ་ [118a.6]ལྡན་འདས་ལ་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཀྱིས་འདི་སྐད་ཅེས་གསོལ་ཏོ། །</s>
  </p>
  <p id="20">
    <s id="20:1">བཅོམ་ལྡན་འདས་བདག་ལ་གཟུངས་མཆིས་ཏེ། </s>
  </p>
  <p id="21">
    <s id="21:1">སེམས་ཅན་རྣམས་ལ་སྨན་པར་བགྱི་ཞིང་བརྩེ་བའི་སླད་དུ་</s>
    <s id="21:2">དེང་བཅོམ་ལྡན་འདས་ཀྱི་སྤྱན་སྔར་བདག་ཉིད་ཀྱིས་བཤད་པར་བགྱིའོ། །</s>
  </p>
  <p id="22">
    <s id="22:1">[118a.7]དེ་ནས་སྔགས་སྨྲས་པ།</s>
    <s id="22:2">ན་མོ་བུདྡྷཱ་ཡ། ན་མོ་དྷརྨཱ་ཡ། ན་མཿསྃ་གྷཱ་ཡ། ན་མོ་པྲ་ཧྨཱ་ཡ། ན་མ་ཨིནྡྲཱ་ཡ། ན་མཤྩ་ཏུར་ཎཱཾ་མ་ཧཱ་རཱ་ཛཱ་ནཱཾ། ཏདྱ་ཐཱ། ཧི་ལི་ཧི་ལི། མི་ལི་མི་ལི། གཽ་རི་མ་ཧཱ་གཽ་རི། གནྡྷ་རི། མ་ཧཱ་གནྡྷ་རི། དྲི་མི་ཌི། མ་ཧཱ་དྲི་མི་ཌི། དནྜ་ཁུ་ཁུན་ཏི། ཧ་ཧ་ཧ་ཧ་ [118b] [118b.1]ཧ། ཧི་ཧི་ཧི་ཧི་ཧི། ཧུ་ཧུ་ཧུ་ཧུ་ཧུ། ཧ་ལོ་དྷ་མེ། གུདྡྷ་མེ། ཙ་ཙ་ཙ་ཙ། ཙི་ཙི་ཙི་ཙི། ཙུ་ཙུ་ཙུ་ཙུ། ཙཎྜེ་ཤྭ་ར། ཤི་ཁ་ར་ཤི་ཁ་ར། ཨུ་ཏིཥྛ་ཧེ། བྷ་ག་བཱན་སཾ་བིད་ཛྙཱ་ཡ་སྭཱ་ཧཱ།</s>
    <s id="22:3">གང་ལ་ལ་ཞིག་རིག་སྔགས་འདི་འཛིན་པར་བགྱིད་ན་</s>
    <s id="22:4">བདག་གིས་འཚོ་བའི་ཡོ་བྱད་སྨན་དང་།</s>
    <s id="22:5">བཟའ་བ་དང་། [118b.2]བཏུང་བ་དང་། གོས་དང་།</s>
    <s id="22:6">མེ་ཏོག་དང་། འབྲས་བུ་དང་། རིན་པོ་ཆེ་ངོ་མཚར་ཆེ་བ་དག་གིས་རིམ་གྲོ་བགྱིད་དོ། །</s>
  </p>
  <p id="23">
    <s id="23:1">གལ་ཏེ་སྐྱེས་པ་དང་། བུད་མེད་དང་།</s>
    <s id="23:2">ཁྱེའུ་དང་། བུ་མོ་དང་།</s>
    <s id="23:3">གསེར་དང་། དངུལ་དང་། རིན་པོ་ཆེ་དང་། རྒྱན་ཕྲེང་གི་རྣམ་པ་རྣམས་ཡོངས་སུ་གཉེར་བར་བགྱིད་ན་ [118b.3]ཡང་</s>
    <s id="23:4">བདག་གིས་ཐམས་ཅད་སྦྱར་ནས་</s>
  </p>
  <p id="24">
    <s id="24:1">ཇི་ལྟར་སྨོན་པ་བཞིན་རྒུད་ཅིང་ཕོངས་པ་མ་མཆིས་པར་བགྱིད་དོ། །</s>
  </p>
  <p id="25">
    <s id="25:1">རིག་སྔགས་འདི་མཐུ་ཆེན་པོ་དང་ལྡན་པས་</s>
    <s id="25:2">སྔགས་འདོན་པའི་ཚེ།</s>
    <s id="25:3">བདག་མྱུར་དུ་དེའི་ཐད་དུ་མཆིས་ནས་</s>
  </p>
  <p id="26">
    <s id="26:1">ཐོགས་པ་མ་མཆིས་པར་</s>
    <s id="26:2">ཡིད་བཞིན་དུ་འགྲུབ་པར་བགྱིད་དོ། །</s>
  </p>
  <p id="27">
    <s id="27:1">སྔགས་འདི་འདོན་ [118b.4]པའི་ཚེ་</s>
    <s id="27:2">ཆོ་ག་ཅི་རིགས་པར་བགྱིས་ནས་</s>
  </p>
  <p id="28">
    <s id="28:1">ཐོག་མ་ཁོ་ནར་གནོད་སྦྱིན་ཡང་དག་ཤེས་ཀྱི་གཟུགས་འཕང་དུ་</s>
    <s id="28:2">ཆག་བཞི་ལྔ་ཙམ་མཆིས་པ་</s>
    <s id="28:3">སུག་པ་ན་དགྲ་སྟ་ཐོགས་པ་རི་མོར་བྲི་བར་བགྱིའོ། །</s>
  </p>
  <p id="29">
    <s id="29:1">གཟུགས་བརྙན་དེའི་མདུན་དུ་དཀྱིལ་འཁོར་གྲུ་བཞིར་བགྱིས་ནས་</s>
  </p>
  <p id="30">
    <s id="30:1">བུམ་པ་བཞི་སྦྲང་རྩིའི་ཆབ་བམ། བུ་ [118b.5]རམ་གྱི་ཆབ་ཀྱིས་བཀང་སྟེ་བཞག་ནས་</s>
  </p>
  <p id="31">
    <s id="31:1">བྱུག་སྤོས་དང་། ཕྱེ་མ་དང་། བདུག་སྤོས་དང་། མེ་ཏོག་དང་། ཕྲེང་བ་རྣམས་ཀྱང་བཀྲམ་པར་བགྱིའོ། །</s>
  </p>
  <p id="32">
    <s id="32:1">གཞན་ཡང་དཀྱིལ་འཁོར་གྱི་མདུན་དུ་ཐབ་གཅིག་བགྱིས་ཏེ། </s>
  </p>
  <p id="33">
    <s id="33:1">དེའི་ནང་དུ་སོལ་བའི་ཞུགས་སྩལ་ནས་</s>
    <s id="33:2">མར་དང་ཡུངས་ཀར་ [118b.6]བསྲེགས་ཏེ།</s>
  </p>
  <p id="34">
    <s id="34:1">སྔ་མའི་སྔགས་དེ་ལན་བརྒྱ་རྩ་བརྒྱད་བཟླས་ནས། </s>
  </p>
  <p id="35">
    <s id="35:1">སྔགས་ལན་རེ་ཞིང་ལན་ཅིག་བསྲེགས་ན། </s>
  </p>
  <p id="36">
    <s id="36:1">བདག་གནོད་སྦྱིན་གྱི་སྡེ་དཔོན་ཆེན་པོ་རང་ཉིད་དྲུང་དུ་མཆིས་ནས་ལུས་མངོན་དུ་བསྟན་ཏེ། </s>
  </p>
  <p id="37">
    <s id="37:1">སྔགས་འདོན་པའི་མི་དེ་ལ་ཁྱོད་ཅི་དང་ཅི་དགོས་པ་དང་། ཡིད་ལ་ཅི་ [118b.7]འདོད་པའི་དངོས་པོ་གང་ཡིན་པ་དེ་སྨྲོས་ཤིག་ཅེས་འདྲི་བར་བགྱིད་དོ། །</s>
  </p>
  <p id="38">
    <s id="38:1">བདག་གིས་ཇི་སྐད་མཆི་བ་བཞིན་ཡོངས་སུ་གཉེར་བའི་དངོས་པོ་རྣམ་པ་ཐམས་ཅད་ཕུན་སུམ་ཚོགས་པར་བགྱིད་དོ། །</s>
  </p>
  <p id="39">
    <s id="39:1">གལ་ཏེ་གསེར་དང་། དངུལ་དང་། གཏེར་འཚལ་བར་གྱུར་ཏམ།</s>
    <s id="39:2">ཡང་ན་ལྷའི་དྲང་སྲོང་ [119a] [119a.1]དུ་གྱུར་ནས་ནམ་མཁའ་ལ་མཆི་བར་འཚལ་ལམ།</s>
    <s id="39:3">ལྷའི་མིག་གི་མངོན་པར་ཤེས་པ་དང་།</s>
    <s id="39:4">གཞན་གྱི་སེམས་འཚལ་བ་དང་།</s>
    <s id="39:5">སེམས་ཅན་ཐམས་ཅད་ལ་ཡིད་བཞིན་དུ་རང་དབང་ཐོབ་ནས་</s>
  </p>
  <p id="40">
    <s id="40:1">ཉོན་མོངས་པ་བཅད་དེ་</s>
  </p>
  <p id="41">
    <s id="41:1">མྱུར་དུ་རྣམ་པར་གྲོལ་བ་ཐོབ་པ་ལ་</s>
    <s id="41:2">དགོད་ [119a.2]པར་འཚལ་ན་ཡང་ཐམས་ཅད་ཕུན་སུམ་ཚོགས་པར་བགྱིད་དོ། །</s>
  </p>
  <p id="42">
    <s id="42:1">དེ་ནས་བཅོམ་ལྡན་འདས་ཀྱིས་གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ལ་བཀའ་སྩལ་པ།</s>
    <s id="42:2">ཁྱོད་ཀྱིས་འདི་ལྟར་སེམས་ཅན་ཐམས་ཅད་ལ་ཕན་གདགས་པའི་ཕྱིར་རིག་སྔགས་འདི་བཤད་དེ།</s>
  </p>
  <p id="43">
    <s id="43:1">ཡང་ [119a.3]དག་པའི་ཆོས་ཡོངས་སུ་བསྲུངས་ནས་</s>
    <s id="43:2">བསོད་ནམས་ཀྱིས་མཐའ་ཡས་པ་རྣམས་ལ་ཕན་བཏགས་པ་ལེགས་སོ་ལེགས་སོ། །</s>
  </p>
  <p id="44">
    <s id="44:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས། གནོད་སྦྱིན་གྱི་སྡེ་དཔོན་ཆེན་པོ་ཡང་དག་ཤེས་ཀྱི་ལེའུ་སྟེ་བཅུ་ [119a.4]དགུ་པའོ།། །།</s>
  </p>
</text>
