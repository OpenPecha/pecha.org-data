<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་ལྷ་མོ་ [103a.6]སྤོབས་པ་ཆེན་མོ་འཁོར་མང་པོའི་ནང་ནས་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="2">
    <s id="2:1">བཅོམ་ལྡན་འདས་ཆོས་སྨྲ་བའི་མཁན་པོ་གང་ལ་ལ་ཞིག་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ [103a.7]འདི་ཡང་དག་པར་སྟོན་པར་བགྱིད་ན། </s>
  </p>
  <p id="3">
    <s id="3:1">བདག་གིས་ཤེས་རབ་འཕེལ་བར་བགྱིས་ནས་</s>
    <s id="3:2">རྒྱན་དང་ལྡན་པའི་ཚིག་གིས་སྤོབས་པ་ཕུན་སུམ་ཚོགས་པར་བགྱིད་དོ། །</s>
  </p>
  <p id="4">
    <s id="4:1">གལ་ཏེ་ཆོས་སྨྲ་བའི་མཁན་པོ་དེ་མདོ་སྡེ་འདིའི་ཚིག་འབྲུ་དང་། ཡི་གེ་དང་། ཚིག་གི་དོན་བསྐྱུད་པ་ཞིག་མཆིས་ན་</s>
  </p>
  <p id="5">
    <s id="5:1">ཡང་ [103b] [103b.1]ཐམས་ཅད་རྗེས་སུ་དྲན་ཞིང་</s>
    <s id="5:2">ལེགས་པར་ཁོང་དུ་ཆུད་པར་བགྱིས་ནས་</s>
  </p>
  <p id="6">
    <s id="6:1">གཟུངས་ཀྱི་ཀུན་འཛིན་ཐོགས་པ་མ་མཆིས་པ་སྩལ་བར་བགྱིའོ། །</s>
  </p>
  <p id="7">
    <s id="7:1">གཞན་ཡང་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་སེམས་ཅན་གང་དག་སངས་རྒྱས་བརྒྱ་སྟོང་དུ་མ་ལས་དགེ་བའི་རྩ་ [103b.2]བ་བསྐྱེད་ནས་ཡོངས་སུ་འཛིན་པར་བགྱིད་པ་དེ་དག་གིས་</s>
    <s id="7:2">འཛམ་བུའི་གླིང་འདིར་རྒྱ་ཆེར་སྤེལ་ནས་</s>
  </p>
  <p id="8">
    <s id="8:1">མྱུར་དུ་ནུབ་པར་མི་འགྱུར་ཞིང་</s>
    <s id="8:2">སེམས་ཅན་ཚད་མ་མཆིས་པ་སྙེད་མདོ་སྡེ་འདི་ཐོས་པའི་དབང་གིས་ཐམས་ཅད་ཤིན་ཏུ་མྱུར་བའི་སྤོབས་པ་དང་། བསམ་པ་མ་མཆིས་པའི་ཤེས་ [103b.3]རབ་ཆེན་པོ་བསམ་གྱིས་མི་ཁྱབ་པ་ཐོས་ནས་</s>
  </p>
  <p id="9">
    <s id="9:1">བསྟན་བཅོས་སྣ་ཚོགས་དང་། སྒྱུ་རྩལ་རྣམས་ལ་རབ་ཏུ་མཁས་པ་དང་།</s>
    <s id="9:2">འཁོར་བ་ལས་མྱུར་དུ་ངེས་པར་བྱུང་ནས་</s>
  </p>
  <p id="10">
    <s id="10:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བགྱིད་དོ། །</s>
  </p>
  <p id="11">
    <s id="11:1">ཚེ་འདི་ཉིད་ལ་ཡང་ [103b.4]ཚེ་འཕེལ་ཞིང་འཚོ་བའི་ཡོ་བྱད་རྣམས་ཕུན་སུམ་ཚོགས་པར་བགྱིད་དོ། །</s>
  </p>
  <p id="12">
    <s id="12:1">བཅོམ་ལྡན་འདས་བདག་གིས་མདོ་སྡེ་འཛིན་པའི་ཆོས་ཀྱི་མཁན་པོ་དེ་དག་དང་སེམས་ཅན་གཞན་གང་མདོ་སྡེ་འདི་མཉན་པར་མོས་པ་དེ་དག་གི་ཆེད་དུ་སྨན་ལ་སྔགས་ཀྱིས་བཏབ་ནས་</s>
  </p>
  <p id="13">
    <s id="13:1">ཁྲུས་བགྱི་བའི་ཆོ་ག་བཤད་ [103b.5]པར་འཚལ་ཏེ</s>
  </p>
  <p id="14">
    <s id="14:1">དེས་དེ་དག་ལ་གཟའ་མ་རུངས་པ་ལྟས་ངན་སྟོན་པ་ཅི་མཆིས་པ་དང་། དང་པོ་བཙས་པའི་གཟའ་སྐར་དང་། ཕན་ཚུན་མི་མཐུན་པར་གྱུར་པ་དང་།</s>
    <s id="14:2">ནད་ཀྱི་སྡུག་བསྔལ་དང་།</s>
    <s id="14:3">འཐབ་པ་དང་། རྩོད་པ་དང་། གཡུལ་འགྱེད་པ་དང་།</s>
    <s id="14:4">རྨི་ལམ་ངན་པ་ [103b.6]དང་། གདོན་བགེགས་དང་། བྱད་སྟེམས་དང་། དུག་དང་། ངན་དུ་བགྱིས་པ་དང་། སྔགས་དང་། རོ་ལངས་དང་།</s>
    <s id="14:5">འདི་ལྟ་བུ་ལ་སོགས་པའི་སྡིག་པ་རྣམས་ཀྱི་སྒྲིབ་པ་དང་བགེགས་བགྱིད་པ་ཐམས་ཅད་ཡོངས་སུ་བསལ་ནས་</s>
  </p>
  <p id="15">
    <s id="15:1">རབ་ཏུ་ཞི་བར་བགྱིད་པས་བློ་དང་ལྡན་པ་ [103b.7]རྣམས་ཀྱིས་ཁྲུས་ཀྱི་ཆོ་ག་འདི་ལྟར་བགྱིས་ཏེ</s>
  </p>
  <p id="16">
    <s id="16:1">དེས་སྨན་སྤོས་ཀྱི་རོ་དང་ལྡན་པ་སུམ་ཅུ་རྩ་གཉིས་པོ་འདི་ལྟ་སྟེ། </s>
  </p>
  <p id="17">
    <s id="17:1">ཤུ་དག་གིའུ་ཝང་དང་ནི་སྤྲི་ཀ་སྤོས། །གླ་རྩི་བ་བླ་དག་དང་ཤི་རི་ཤ། །ཨིན་དྲ་ཧསྟ་ཤ་མ་ཀ་ཤ་མི། །ཐང་ཆུ་དང་ནི་ཤིང་ཚ་གླ་སྒང་དང་། ཨ་ག་རུ་དང་ [104a] [104a.1]ཙནྡན་ཏ་ཀ་ར། །ས་ལ་ཀི་དང་གུར་ཀུམ་ཧ་ལ་ས། །ན་ཏྲ་སྨིག་བཅུད་སུ་ཀི་མ་ལེ་དང་། །ཐང་ཤིང་པ་ཏྲ་དང་ནི་ཨོན་ཤ་ལ། །ས་ལ་ཀེ་དང་སྤྲ་བ་གུ་གུལ་དང་། །ཡུངས་ཀར་གོ་སྙོད་ནཱ་ག་གེ་སར། །སརྫ་ར་ས་རུ་རྟ་ཆ་མཉམ་བགྱི། །</s>
  </p>
  <p id="18">
    <s id="18:1">སྐར་མ་རྒྱལ་ལ་ [104a.2]གཅིག་ཏུ་བཏགས་ནས་ནི། །སྤོས་ཀྱི་ཕྱེ་མ་དེ་དག་རབ་བླངས་ཏེ། །</s>
  </p>
  <p id="19">
    <s id="19:1">སྔགས་འདིས་ལན་བརྒྱ་རྩ་བརྒྱད་གདབ་པར་བགྱི། །</s>
  </p>
  <p id="20">
    <s id="20:1">སྔགས་ནི་འདི་ལྟ་སྟེ།</s>
    <s id="20:2">ཏདྱ་ཐཱ། སུ་ཏེ། ཀྲྀ་ཏེ། ཀ་མ་ཏ་ལི། ན་ལེ་ཛ་ན་ཀར་ཏེ། ཧངྐ་ར་ཏེ། ཨིནྡྲ་ཛ་ལི་ནི། ཤཾ་ཀ་ར་དྲི། པ་ཤད་དྲེ། ཨ་བརྟ་ཀ [104a.3]སི་ཀེ་ན་ཀུ་ཏྲ་ཀུ་ཀ། ཁ་ཀེ་བ་བཱིརྱེ། བི་ལ་ཀ་བི་ལ་མ་ཏི། ཤཱི་ལ་མ་ཏི། ཤཱི་ལ་མ་ཏི། སནྡྷི་དྷུ་དྷུ་མ་བ་ཏི། པ་པང་ཀུ། བཉྩི་ལེ། ཤི་རི་ཤ་རི། སངྟྱ་སྠི་ཏི་སྭཱ་ཧཱ།</s>
    <s id="20:3">གལ་ཏེ་ཆོས་བཞིན་ཁྲུས་ནི་བགྱིད་འཚལ་ན</s>
  </p>
  <p id="21">
    <s id="21:1">དཀྱིལ་འཁོར་གྲུ་བཞི་ཁྲུ་བརྒྱད་པ་བགྱིས་ནས། །</s>
  </p>
  <p id="22">
    <s id="22:1">རབ་ཏུ་དབེན་ [104a.4]ཞིང་བདེ་བའི་གནས་དག་ཏུ། །</s>
    <s id="22:2">དོན་གང་སྒྲུབ་པ་སེམས་ལ་དྲན་པར་བགྱི། །</s>
  </p>
  <p id="23">
    <s id="23:1">བ་ལང་ལྕི་བས་དཀྱིལ་འཁོར་བྱུགས་ནས་ནི། །</s>
    <s id="23:2">སྟེང་དུ་མེ་ཏོག་ཀུན་ཏུ་དགྲམ་པར་བགྱི། །</s>
  </p>
  <p id="24">
    <s id="24:1">གསེར་དངུལ་སྣོད་ནི་ཤིན་ཏུ་གཙང་མ་དག །</s>
    <s id="24:2">རོ་མཆོག་འོ་མ་སྦྲང་རྩིས་དགང་བར་བགྱི། །</s>
  </p>
  <p id="25">
    <s id="25:1">དཀྱིལ་འཁོར་དེ་ཡི་ [104a.5]སྒོ་བཞི་དག་ཏུ་ཡང་། །</s>
    <s id="25:2">སྐྱེས་བུ་བཞི་ཞིག་ཆོས་བཞིན་བསྲུང་དུ་སྩལ།</s>
  </p>
  <p id="26">
    <s id="26:1">གཞོན་ནུ་བཞི་ཞིག་ལུས་ནི་རབ་བརྒྱན་ནས། །</s>
  </p>
  <p id="27">
    <s id="27:1">སོ་སོར་གྲྭ་རེར་ཆབ་ཀྱི་བུམ་པ་ཐོགས། །</s>
  </p>
  <p id="28">
    <s id="28:1">དེར་ནི་རྟག་པར་གུ་གུལ་བསྲེགས་ནས་ནི། །</s>
    <s id="28:2">དབྱངས་ལྔའི་རོལ་མོ་རྒྱུན་མི་འཆད་པར་བགྱི། །</s>
  </p>
  <p id="29">
    <s id="29:1">དཀྱིལ་འཁོར་དེ་ཡི་ངོས་ [104a.6]བཞི་དག་ཏུ་ཡང་། །</s>
    <s id="29:2">བ་དན་གདུགས་དང་ལྡ་ལྡིས་མཛེས་པར་བགྱི། །</s>
  </p>
  <p id="30">
    <s id="30:1">དཀྱིལ་འཁོར་ནང་དུ་མེ་ལོང་གསལ་བ་དང་། །</s>
    <s id="30:2">རལ་གྲི་རྣོན་པོ་མདའ་བཞི་གཞག་པར་བགྱི། །</s>
  </p>
  <p id="31">
    <s id="31:1">དཀྱིལ་འཁོར་དབུས་སུ་གཞོང་ཁུང་ཆེར་སྩལ་ནས། །</s>
  </p>
  <p id="32">
    <s id="32:1">འཛེག་པའི་ཤིང་ལེབ་དེ་ཡི་སྟེང་དུ་བཞག །</s>
  </p>
  <p id="33">
    <s id="33:1">སྔ་མའི་ཕྱི་མ་ [104a.7]ཆབ་དང་སྦྱར་ནས་ནི། །</s>
    <s id="33:2">དཀྱིལ་འཁོར་དེ་ཡི་ནང་དུ་གཞག་པར་བགྱི། །</s>
  </p>
  <p id="34">
    <s id="34:1">དེ་ལྟར་བཀྲམ་ཞིང་རྣམ་པར་བཞག་ནས་ནི། །</s>
    <s id="34:2">དེ་ནས་སྔགས་བཟླས་དཀྱིལ་འཁོར་མཚམས་བཅད་བགྱི། །</s>
  </p>
  <p id="35">
    <s id="35:1">མཚམས་བཅད་པ་ཡི་སྔགས་ནི་འདི་ལྟ་སྟེ། །</s>
  </p>
  <p id="36">
    <s id="36:1">སཱདྱ་ཐེ་དན། ཨ་ཀ་ར་ཀེ །ན་ཡ་ནེ། ཧི་ལེ་ [104b] [104b.1]མི་ལེ་གི་ལེ། ཁི་ཁི་ལེ་སྭཱ་ཧཱ། །</s>
    <s id="36:2">དེ་ལྟར་མཚམས་ནི་རབ་བཅད་ནས</s>
  </p>
  <p id="37">
    <s id="37:1">དཀྱིལ་འཁོར་ནང་དུ་ཞུགས་ནས་ནི། །</s>
    <s id="37:2">ཉི་ཤུ་རྩ་གཅིག་ཆབ་བསྔགས་ཏེ། །</s>
  </p>
  <p id="38">
    <s id="38:1">ཕྱོགས་བཞི་དག་ཏུ་གཏོར་བར་བགྱི། །</s>
  </p>
  <p id="39">
    <s id="39:1">དེ་ནས་སྤོས་ཆབ་དག་ལ་ནི། །</s>
    <s id="39:2">བརྒྱ་རྩ་བརྒྱད་ཚང་སྔགས་བཏབ་སྟེ། །</s>
  </p>
  <p id="40">
    <s id="40:1">ངོས་བཞིར་ཡོལ་ [104b.2]བས་བསྐོར་ནས་ནི། །</s>
    <s id="40:2">དེ་འོག་ལུས་ནི་བཀྲུ་བར་བགྱི། །</s>
  </p>
  <p id="41">
    <s id="41:1">ཆབ་དང་སྤོས་ཆབ་ལ་གདབ་པའི་སྔགས་ནི་འདི་ལྟ་སྟེ། །</s>
  </p>
  <p id="42">
    <s id="42:1">ཏདྱ་ཐཱ། ས་ག་ཌེ་བི་ག་ཌེ། བི་ག་ཏ་བ་ཏི་སྭཱ་ཧཱ།</s>
    <s id="42:2">ཁྲུས་བགྱིས་ལགས་ནས་ཁྲུས་བགྱིས་པའི་ཆབ་དང་། དཀྱིལ་འཁོར་གྱི་ནང་དུ་མཆོད་པར་བགྱིས་པའི་བཟའ་བ་དང་། [104b.3]བཏུང་བ་ཅི་མཆིས་པ་གཙང་པོའམ། རྫིང་གི་ནང་དུ་དོར་བར་བགྱི་ཞིང་གཞན་ནི་བསྡུ་བར་བགྱིའོ། །</s>
  </p>
  <p id="43">
    <s id="43:1">དེ་ལྟར་ཁྲུས་བགྱིས་ལགས་ནས་གོས་གཙང་མ་བགོས་ཏེ། </s>
  </p>
  <p id="44">
    <s id="44:1">དཀྱིལ་འཁོར་ནས་ཕྱིར་བྱུང་ནས་ཁང་པ་གཙང་མའི་ནང་དུ་ཞུགས་ཏེ། </s>
  </p>
  <p id="45">
    <s id="45:1">སྔགས་མཁན་གྱིས་དེ་དག་ཡི་དམ་རྒྱ་ཆེན་པོ་སླད་དུ་ [104b.4]སྩལ་ནས་</s>
  </p>
  <p id="46">
    <s id="46:1">སྡིག་པ་སྣ་ཚོགས་གཏན་དུ་བཅད་ཅིང་</s>
    <s id="46:2">དགེ་བ་སྣ་ཚོགས་རྟག་པར་སྤྱད་ནས་</s>
  </p>
  <p id="47">
    <s id="47:1">སེམས་ཅན་རྣམས་ལ་སྙིང་རྗེ་ཆེན་པོ་བསྐྱེད་པར་བགྱི་སྟེ</s>
  </p>
  <p id="48">
    <s id="48:1">རྒྱུ་དང་རྐྱེན་དེས་ན་ཡིད་བཞིན་གྱི་བསོད་ནམས་ཀྱི་རྣམ་པར་སྨིན་པ་ཚད་མ་མཆིས་པ་སྙེད་ཐོབ་པར་འགྱུར་ལགས་སོ། །</s>
    <s id="48:2">ཡང་ཚིགས་སུ་བཅད་དེ་</s>
  </p>
  <p id="49">
    <s id="49:1">གསོལ་ [104b.5]པ། སེམས་ཅན་གང་ཞིག་ནད་ཀྱི་སྡུག་བསྔལ་ཉེན། །</s>
  </p>
  <p id="50">
    <s id="50:1">སྨན་སྤྱད་སྣ་ཚོགས་གསོས་ཀྱང་མ་སོས་པ། །</s>
    <s id="50:2">ཁྲུས་ཀྱི་ཆོ་ག་འདི་བཞིན་ཁྲུས་བགྱིས་ཏེ། །</s>
  </p>
  <p id="51">
    <s id="51:1">གཞན་ཡང་མདོ་སྡེ་འདི་ནི་ཀློག་བཏོན་ནས། །</s>
  </p>
  <p id="52">
    <s id="52:1">གདུགས་མཚན་རྟག་པར་སེམས་ནི་མི་གཡེང་བར། །</s>
    <s id="52:2">རྩེ་གཅིག་གུས་པས་དང་སེམས་ [104b.6]བསྐྱེད་བགྱིད་ནས། །</s>
  </p>
  <p id="53">
    <s id="53:1">ནད་ཀྱི་སྡུག་བསྔལ་བས་པར་ཞི་བར་འགྱུར། །</s>
  </p>
  <p id="54">
    <s id="54:1">དབུལ་ཕོངས་ཐར་ནས་ནོར་དང་ལྡན་པར་འགྱུར། །</s>
  </p>
  <p id="55">
    <s id="55:1">ཕྱོགས་བཞི་ཡི་གཟའ་སྐར་ཉི་ཟླ་ཡི་ལྷ། །</s>
    <s id="55:2">མཐུ་ཡིས་རབ་བསྲུངས་ཚེ་ནི་རིང་བར་འགྱུར། །</s>
  </p>
  <p id="56">
    <s id="56:1">བཀྲ་ཤིས་རབ་བདེ་བསོད་ནམས་ཡོངས་སུ་འཕེལ། །</s>
  </p>
  <p id="57">
    <s id="57:1">ལྟས་ངན་ [104b.7]གནོད་པ་ཐམས་ཅད་སེལ་བར་བགྱིད། །</s>
    <s id="57:2">དེའི་འོག་ཏུ་ལུས་བསྲུང་བའི་སྔགས་ལན་ཉི་ཤུ་རྩ་གཅིག་བཟླ་བར་བགྱིའོ། །</s>
  </p>
  <p id="58">
    <s id="58:1">སྔགས་ནི་འདི་ལྟ་སྟེ། །</s>
    <s id="58:2">ཏདྱ་ཐཱ། ས་མེ། བི་ས་མེ་སྭཱ་ཧཱ། ས་ག་ཌེ། བི་ག་ཌེ་སྭཱ་ཧཱ། སཱ་ག་ར་སཾ་བུད་དྷཱ་ཡ་སྭཱ་ཧཱ། སྐན་དྷ་མཱ་ཏཱ་ཡ་སྭཱ་ཧཱ། ནཱི་ལ་ཀཎྛཱ་ [105a] [105a.1]ཡ་སྭཱ་ཧཱ། ཨ་པ་རཱ་ཛི་ཏ་བིརྱ་ཡ་སྭཱ་ཧཱ། ཧི་མ་བནྡྷ་སཾ་བྷུ་ཏཱ་ཡ་སྭཱ་ཧཱ། ཨ་ནི་བི་ལ་བཀྟཱ་ཡ་སྭཱ་ཧཱ། ན་མོ་བྷ་ག་བ་ཏེ། བྲཧྨ་ཎེ་སྭཱ་ཧཱ། ན་མཿས་ར་སྭ་ཏྱཻ་མ་ཧཱ་དེ་བི་ཡེ་སྭཱ་ཧཱ། སིདྡྷྱནྟུ་མནྟྲ་པ་དཱ་སྭཱ་ཧཱ། དྷ་ར་ཏོ། བི་ཙི་ཏ། བྲཧྨཱ་ནུ་མ་ནྱ་ཏུ་སྭཱ་ཧཱ།</s>
    <s id="58:3">དེ་ནས་</s>
    <s id="58:4">ལྷ་མོ་སྤོབས་ [105a.2]པ་ཆེན་མོ་ཁྲུས་ཀྱི་ཆོ་ག་དང་། དཀྱིལ་འཁོར་གྱི་སྔགས་བཤད་ནས་</s>
  </p>
  <p id="59">
    <s id="59:1">བཅོམ་ལྡན་འདས་ཀྱི་ཞབས་ལ་ཕྱག་བྱས་ཏེ་</s>
  </p>
  <p id="60">
    <s id="60:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="61">
    <s id="61:1">བཅོམ་ལྡན་འདས་</s>
    <s id="61:2">དགེ་སློང་ངམ།</s>
    <s id="61:3">དགེ་སློང་མའམ།</s>
    <s id="61:4">དགེ་བསྙེན་ནམ།</s>
    <s id="61:5">དགེ་བསྙེན་མ་</s>
    <s id="61:6">གང་ལ་ལ་ཞིག་མདོ་སྡེའི་ [105a.3]རྒྱལ་པོ་དམ་པ་འདི་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པ་དང་། ཡི་གེར་བྲིས་ནས་སྤེལ་བ་དང་།</s>
    <s id="61:7">ཇི་སྐད་བསྟན་པ་བཞིན་དུ་སྤྱོད་པར་བགྱིད་ན།</s>
  </p>
  <p id="62">
    <s id="62:1">གྲོང་ཁྱེར་རམ། གྲོང་རྡལ་ལམ། འབྲོག་དགོན་པའམ། རི་འམ། ནགས་ཚལ་ལམ། དགེ་སློང་ [105a.4]ངམ། དགེ་སློང་མའི་གནས་གང་ཡང་རུང་བ་དག་ཏུ་གནས་ཀྱང་རུང་སྟེ། </s>
  </p>
  <p id="63">
    <s id="63:1">བདག་དེའི་ཆེད་དུ་འཁོར་རྣམས་དང་ལྷན་ཅིག་ལྷའི་འཁོར་མོ་བགྱིས་ནས་དེའི་ཐད་དུ་མཆིས་ཏེ། </s>
  </p>
  <p id="64">
    <s id="64:1">ཡོངས་སུ་སྐྱོབ་པ་དང་བསྲུང་བ་བགྱིས་ནས་</s>
  </p>
  <p id="65">
    <s id="65:1">ནད་ཀྱི་སྡུག་བསྔལ་དང་།</s>
    <s id="65:2">སྐར་མདའ་ལྟུང་བ་དང་། ལྟས་ངན་ [105a.5]དང་།</s>
    <s id="65:3">རིམས་ནད་དང་། འཐབ་ཅིང་རྩོད་པ་རྣམས་སེལ་བར་བགྱིད།</s>
    <s id="65:4">རྒྱལ་པོའི་ཁྲིམས་ཀྱིས་གཟུང་བ་དང་།</s>
    <s id="65:5">རྨི་ལམ་ངན་པ་དང་། འདྲེ་སྲིན་མ་རུངས་པས་གནོད་པར་བགྱིད་པ་དང་། བྱད་སྟེམས་ཐམས་ཅད་རབ་ཏུ་ཞི་བར་བགྱིས་ནས</s>
  </p>
  <p id="66">
    <s id="66:1">མདོ་སྡེ་འཛིན་པའི་གང་ཟག་དགེ་ [105a.6]སློང་ལ་སོགས་པའི་འཁོར་དང་།</s>
    <s id="66:2">ཉན་པའི་འཁོར་རྣམས་མྱུར་དུ་འཁོར་བའི་རྒྱ་མཚོ་ཆེན་པོ་ལས་ཡོངས་སུ་བཟླས་ནས་བྱང་ཆུབ་ལས་ལྡོག་པར་མི་འགྱུར་བར་ཕན་འདོགས་པར་བགྱིད་དོ། །</s>
  </p>
  <p id="67">
    <s id="67:1">དེ་ནས་བཅོམ་ལྡན་འདས་ཀྱིས་དེ་སྐད་ཅེས་གསོལ་པ་གསན་པ་དང་། ལྷ་མོ་སྤོབས་ [105a.7]པ་ཆེན་མོ་ལ།</s>
    <s id="67:2">ལྷ་མོ་ཁྱོད་ཀྱིས་སེམས་ཅན་ཚད་མེད་ཅིང་མཐའ་མེད་པ་དག་ལ་ཕན་པ་དང་། བདེ་བར་བྱ་བའི་ཆེད་དུ་རིག་སྔགས་དེ་དག་དང་། སྤོས་ཆུས་ཁྲུས་བྱ་བ་དང་། དཀྱིལ་འཁོར་གྱི་ཆོ་ག་རྣམ་པར་སྨིན་པའི་འབྲས་བུ་བསམ་གྱིས་མི་ཁྱབ་པ་དང་ལྡན་པ་ཡང་དག་པར་བཤད་ [105b] [105b.1]པ་ལེགས་སོ་</s>
    <s id="67:3">ལེགས་སོ་ཞེས་བསྔགས་པ་བརྗོད་ནས་ཁྱོད་ཀྱིས་མདོ་སྡེའི་རྒྱལ་པོ་མཆོག་དམ་པ་འདི་བསྲུངས་ནས་མྱུར་དུ་ནུབ་པར་མི་འགྱུར་ཞིང་རྟག་པར་རྒྱ་ཆེར་གནས་པར་འགྱུར་བར་བྱོས་ཤིག །</s>
    <s id="67:4">དེ་ནས་ལྷ་མོ་སྤོབས་པ་ཆེན་མོས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་ [105b.2]བྱས་ནས་</s>
  </p>
  <p id="68">
    <s id="68:1">རང་གི་སྟན་ལ་འདུག་པར་གྱུར་ཏོ། །</s>
  </p>
  <p id="69">
    <s id="69:1">དེ་ནས་བྲམ་ཟེ་ཀཽཎྜི་ནྱས་ཆོས་ཀྱི་སློབ་དཔོན་གྱིས་ལུང་བསྟན་པ་བཅོམ་ལྡན་འདས་ཀྱི་བྱིན་གྱིས་བརླབས་ཀྱི་མཐུས་འཁོར་མང་པོའི་མདུན་དུ་ལྷ་མོ་སྤོབས་པ་ཆེན་མོ་ལ་མངོན་པར་བསྟོད་པ།</s>
    <s id="69:2">ཤེས་རབ་གསལ་དཔའ་སྤོབས་པའི་ [105b.3]ལྷ་མོ་ཁྱོད། །</s>
    <s id="69:3">ལྷ་མིའི་མཆོད་པ་དག་གིས་མཆོད་པར་འོས། །</s>
  </p>
  <p id="70">
    <s id="70:1">གྲགས་པས་འཇིག་རྟེན་ཀུན་དུ་རྒྱས་པས་ན། །</s>
  </p>
  <p id="71">
    <s id="71:1">སེམས་ཅན་ཐམས་ཅད་རེ་བ་རྫོགས་པར་བྱེད། །</s>
  </p>
  <p id="72">
    <s id="72:1">རི་རྩེ་མཐོན་པོའི་གནས་མཆོག་དག་ཏུ་ནི། །</s>
    <s id="72:2">རྩྭ་བསྡུས་ཁྱིམ་བྱས་དེ་ན་རབ་ཏུ་གནས། །</s>
    <s id="72:3">རྒྱུན་དུ་རྩྭ་འཇམ་མདུན་ [105b.4]ནས་གོས་བྱས་ཏེ། །</s>
  </p>
  <p id="73">
    <s id="73:1">རྟག་པར་རྐང་པ་ཡ་གཅིག་བཀུག་སྟེ་འགྲེང་། །</s>
    <s id="73:2">ལྷ་འཁོར་མང་པོ་ཐམས་ཅད་འདུས་ནས་ལྷགས། །</s>
    <s id="73:3">ཐམས་ཅད་རྩེ་གཅིག་སེམས་ཀྱིས་ཁྱོད་ལ་བསྔགས། །</s>
  </p>
  <p id="74">
    <s id="74:1">ཤེས་རབ་སྤོབས་པ་ལྡན་པའི་ལྷ་མོ་ཁྱོད། །</s>
    <s id="74:2">ཚིག་སྙན་གྱ་ནོམ་ཐམས་ཅད་སྦྱིན་པར་གྱིས། །</s>
    <s id="74:3">[105b.5]དེ་ནས་ལྷ་མོ་སྤོབས་པ་ཆེན་མོ་དེས་གསོལ་བ་བཏབ་པ་མཉན་ནས་</s>
  </p>
  <p id="75">
    <s id="75:1">གཟུངས་སྔགས་སྨྲས་པ། སཱདྱ་ཐེ་དན། མུ་རེ་ཙི་རེ། ཨ་བ་ཛེ། ཨ་བ་ཛ་བ་ཏི། ཧིངྒུ་ལེ། མིདྒུ་ལེ། པིངྒ་ལ་བ་ཏི། མུངྒ་ཥེ། མ་རཱི་ཙྱཻ། སྭ་མ་ཏི། ད་ཤ་མ་ཏི། ཨ་གྷྲི་ཏམ་གྷྲི་ཏ་ར་ཙི། ཏ་ར་ཙ་བ་ [105b.6]ཏི། ཙི་ཙི་རི། ཤི་རི་མི་རི། མ་ནནྡྷི། ད་མ་ཁི། མ་རཱི་ཙྱཻ། པྲཱ་ན་པྲི་ཡེ། ལོ་ཀ་ཛྱེཥྛེ། ལོ་ཀ་ཤྲེཥྛེ། བི་ར་ཙེ། ལོ་ཀ་པྲི་ཡ། སིདྡྷ་པྲ་ཏེ།  བྷཱི་མ་མུ་ཁི། ཤུ་ཙི་ཙ་རི། ཨ་པྲ་ཏི་ཧ་ཏེ། ཨ་པྲ་ཏི་ཧ་ཏ་བུདྡྷི། ན་མུ་ཙི། མ་ཧཱ་ན་མུ་ཙི། མ་ཧཱ་ན་མུ་ཙི། མ་ཧཱ་དེ་བྱི། པྲ་ཏི། གྲཱིཧཱ། [105b.7]ན་མ་སྐ་རཱ་ན་བདག་གི་མིང་བརྗོད། མ་མ་བུདྡྷི། དྲ་ཤ་ཧི་བུདྡྷི། ཨ་པྲ་ཏི་ཧ་ཏ། བྷ་ཏུ། སི་བྷ་མེ། བི་ཤུད་ཙི་ཏོ། ཤ་ཤྠ་ཤོ་ལོ་ཀ །མནྟྲ་བི་དྷི་ཀ །ཀ་པི་ཡ་དྷི་ཤོ། ཏདྱ་ཐཱ། མ་ཧཱ་པྲ་བྷཱ་བེ། ཧི་ལི་ཧི་ལི། མི་ལི་མི་ལི། བི་ཙ་རོ། བི་ཙ་ཏོ། བི་བུདྡྷི། བདག་གི་ [106a] [106a.1]མིང་བརྗོད། མ་མ་བུདྡྷི། བི་ཤུདྡྷི། བྷ་ག་བད་ཏྱཾ། བེ་བ་ཡཾ། སྤ་ར་ས་ཏྱ། ཀ་ར་དེ། ཀེ་ཡཱུ་རེ། ཀེ་ཡཱུ་ར་མ་ཏི། ཧི་ལི་མི་ལི། ཨ་པ་ཡ་མེ། མ་ཧཱ་དེ་བེ། བུདྡྷ་ས་ཏྱ་ན། དྷརྨ་ས་ཏྱ། སཾ་གྷ་ས་ཏྱེ་ན། ཨིནྡྲ་ས་ཏྱེ་ན། བ་རུ་ཎ་ས་ཏྱེ་ན། ཡེ་ལོ་ [106a.2]ཀེ། ས་ཏྱ་ས་ཏྱེ་ན། ཏེ་ཤ་མ་ས་ཏྱེ་ན། སཏྟི་བད་ཙ་ནི་ནི། ཨ་བ་ཧ་ཡ་མི། མ་ཧཱ་དེ་བེ། ཧི་ལི་མི་ལི། ཧི་ལི་མི་ལི། བི་ཙི་ད་ཏོ། བདག་གི་མིང་བརྗོད།  མ་མ་བུདྡྷི། ན་མོ་བྷ་བ་ཏི། མ་ཧཱ་དེ་བེ་ས་ར་ས་ཏྱ་སིདྦྷྱནྟུ་མནྟྲ་པ་དཱ་ནི་སྭཱ་ཧཱ།</s>
    <s id="75:2">དེ་ནས་ལྷ་མོ་སྤོབས་པ་ཆེན་མོས་ [106a.3]གཟུངས་སྔགས་འདི་བསྟན་ནས་ བྲམ་ཟེ་དེ་ལ་འདི་སྐད་ཅེས་</s>
    <s id="75:3">ཀྱེ་སྐྱེས་བུ་ཆེན་པོ་སེམས་ཅན་རྣམས་ཀྱི་ཆེད་དུ་སྤོབས་པ་གྱ་ནོམ་པ་དང་། རིན་པོ་ཆེ་དང་། རྫུ་འཕྲུལ་དང་། ཤེས་རབ་ཡོངས་སུ་གཉེར་ནས་</s>
  </p>
  <p id="76">
    <s id="76:1">ཐམས་ཅད་ལ་རྒྱ་ཆེར་ཕན་བཏགས་ཏེ་</s>
  </p>
  <p id="77">
    <s id="77:1">མྱུར་དུ་བྱང་ཆུབ་མངོན་དུ་བྱེད་པར་ [106a.4]འདོད་པ་ལེགས་སོ་ལེགས་སོ། །</s>
  </p>
  <p id="78">
    <s id="78:1">དེ་ལྟར་ཤེས་པར་བྱས་ནས་ཆོ་ག་འདི་གཟུང་བར་བྱའོ། །</s>
  </p>
  <p id="79">
    <s id="79:1">ཞེས་སྨྲས་ནས་ཡང་</s>
    <s id="79:2">ཚིགས་སུ་བཅད་དེ་སྨྲས་པ། ཐོག་མ་ཁོ་ནར་གཟུངས་འདི་ཁ་ཏོན་དུ། །</s>
    <s id="79:3">བྱང་ཞིང་ནོར་བ་མེད་པར་བཀླགས་ནས་ནི། །</s>
    <s id="79:4">བྱིན་གྱིས་རློབ་ཅིང་སྨོན་པ་རྫོགས་ [106a.5]བྱའི་ཕྱིར། །</s>
    <s id="79:5">དཀོན་མཆོག་གསུམ་དང་ལྷ་རྣམས་སྐྱབས་འགྲོ་ཞིང་། །</s>
    <s id="79:6">སངས་རྒྱས་ཆོས་དང་བྱང་ཆུབ་སེམས་དཔའ་དང་། །</s>
    <s id="79:7">རང་རྒྱལ་ཉན་ཐོས་ཚོགས་ལ་གུས་ཕྱག་བྱས། །</s>
  </p>
  <p id="80">
    <s id="80:1">དེ་འོག་ཚངས་དང་བརྒྱ་བྱིན་ལྷ་དབང་དང་། །</s>
    <s id="80:2">འཇིག་རྟེན་སྐྱོང་དང་རྒྱལ་པོ་ཆེན་པོ་བཞིས། །</s>
    <s id="80:3">རྟག་ [106a.6]པར་ཚངས་པར་སྤྱོད་པ་ཐམས་ཅད་ལ། །</s>
    <s id="80:4">རྩེ་གཅིག་ཡིད་ཀྱིས་གུས་པར་ཕྱག་བྱས་ནས</s>
  </p>
  <p id="81">
    <s id="81:1">དགོན་པ་རབ་ཏུ་དབེན་པའི་གནས་དག་ཏུ། །</s>
    <s id="81:2">སྐད་ཆེར་སྔ་མའི་སྔགས་དང་ཆོ་ག་གདོན། །</s>
    <s id="81:3">སངས་རྒྱས་སྐུ་གཟུགས་ལྷ་ཀླུའི་མདུན་དག་ཏུ། །</s>
    <s id="81:4">ཇི་ཙམ་འབྱོར་བས་མཆོད་པ་བསྒྲུབ་ [106a.7]པར་བྱ། །</s>
  </p>
  <p id="82">
    <s id="82:1">སེམས་ཅན་རྣམ་པ་དེ་དག་ཐམས་ཅད་ལ། །</s>
    <s id="82:2">བྱམས་དང་སྙིང་རྗེས་བརྩེ་བའི་སེམས་ཀྱང་བསྐྱེད། །</s>
  </p>
  <p id="83">
    <s id="83:1">བཅོམ་ལྡན་གསེར་སྐུ་ཤིན་ཏུ་གྱ་ནོམ་མཚན། །</s>
    <s id="83:2">གཡེང་བ་མེད་སེམས་རྩེ་གཅིག་དྲན་པར་བྱ། །</s>
  </p>
  <p id="84">
    <s id="84:1">བཅོམ་ལྡན་ཡང་དག་ཆོས་སྟོན་དགོངས་མཛད་པས། །</s>
    <s id="84:2">[106b] [106b.1]དབང་པོ་ཇི་བཞིན་ཏིང་འཛིན་སྒོམ་ལ་འགོད། །</s>
    <s id="84:3">དེ་ཡི་ཚིག་གི་དོན་ནི་ལེགས་སོམས་ལ། །</s>
    <s id="84:4">སྟོང་པ་ཉིད་བརྟེན་རབ་ཏུ་བསྒོམ་པར་གྱིས། །</s>
    <s id="84:5">བཅོམ་ལྡན་སྐུ་གཟུགས་དག་གི་སྤྱན་སྔར་ནི། །</s>
    <s id="84:6">རྩེ་གཅིག་ཡང་དག་དྲན་པས་གནས་བྱེད་ན། །</s>
  </p>
  <p id="85">
    <s id="85:1">གྱ་ནོམ་ཡེ་ཤེས་ཏིང་ངེ་འཛིན་དག་ [106b.2]དང་། །</s>
    <s id="85:2">གཟུངས་མཆོག་དམ་པ་དག་ཀྱང་འཐོབ་པར་འགྱུར། །</s>
  </p>
  <p id="86">
    <s id="86:1">བཅོམ་ལྡན་གསེར་ཞལ་ཡང་དག་ཆོས་བསྟན་ནས། །</s>
  </p>
  <p id="87">
    <s id="87:1">གྱ་ནོམ་དབྱངས་ཀྱིས་ལྷ་མི་འདུལ་བར་མཛད། །</s>
  </p>
  <p id="88">
    <s id="88:1">ལྗགས་མཚན་རྐྱེན་བཞིན་ངོ་མཚར་རབ་སྟོན་པས། །</s>
    <s id="88:2">ཡངས་རིང་སྟོང་གསུམ་འཇིག་རྟེན་ཁྱབ་ [106b.3]པར་མཛད། །</s>
  </p>
  <p id="89">
    <s id="89:1">བཅོམ་ལྡན་གསུང་དབྱངས་གྱ་ནོམ་དེ་འདྲ་བ། །</s>
    <s id="89:2">རྩེ་གཅིག་དྲན་ན་སེམས་ལ་འཇིགས་མེད་འཐོབ། །</s>
  </p>
  <p id="90">
    <s id="90:1">བཅོམ་ལྡན་སྨོན་ལམ་རྒྱ་ཆེན་བཏབ་པའི་དབང་། །</s>
    <s id="90:2">ལྗགས་མཚན་བསམ་གྱིས་མི་ཁྱབ་འདི་བརྙེས་ནས། །</s>
  </p>
  <p id="91">
    <s id="91:1">ཆོས་རྣམས་ཡོད་པ་མ་ཡིན་གསུང་མཛད་ [106b.4]པས། །</s>
    <s id="91:2">དཔེར་ན་ནམ་མཁའ་ཆགས་པ་མེད་པ་འདྲ། །</s>
  </p>
  <p id="92">
    <s id="92:1">བཅོམ་ལྡན་གསུང་དབྱངས་དག་དང་ལྗགས་མཚན་རྣམས། །</s>
    <s id="92:2">དྲན་པ་ཉེ་གཞག་གཞལ་བྱེད་སྨོན་རྫོགས་འགྱུར། །</s>
  </p>
  <p id="93">
    <s id="93:1">གལ་ཏེ་ལྷ་མོ་སྤོབས་ཆེན་མཆོད་མཐོང་ངམ། །</s>
    <s id="93:2">སློབ་མས་སློབ་དཔོན་རྗེས་སློབ་མཐོང་ནས་[106b.5]ནི། །</s>
    <s id="93:3">གསང་བའི་ཆོ་ག་འདི་བླངས་སྒོམ་བྱེད་དམ། །</s>
    <s id="93:4">བླ་མར་བྱེད་ན་སེམས་ལ་བསམ་པ་འགྲུབ། །</s>
  </p>
  <p id="94">
    <s id="94:1">གང་ཞིག་ཡེ་ཤེས་དམ་པ་མཆོག་འདོད་ན། །</s>
  </p>
  <p id="95">
    <s id="95:1">རྩེ་གཅིག་སེམས་ཀྱིས་ཆོས་འདི་གཟུང་བར་བྱ། །</s>
  </p>
  <p id="96">
    <s id="96:1">བསོད་ནམས་ཡེ་ཤེས་ཡོན་ཏན་འཕེལ་བྱེད་པས། །</s>
    <s id="96:2">ངེས་པར་འགྲུབ་འགྱུར་ [106b.6]ཐེ་ཙོམ་ཡོངས་མ་བསྐྱེད། །</s>
  </p>
  <p id="97">
    <s id="97:1">ནོར་ཚོལ་དག་ནི་ནོར་མང་རྙེད་པར་འགྱུར། །</s>
  </p>
  <p id="98">
    <s id="98:1">གྲགས་པ་གཉེར་བ་གྲགས་ཆེན་ཐོབ་པར་འགྱུར། །</s>
  </p>
  <p id="99">
    <s id="99:1">ངེས་འབྱུང་ཚོལ་བ་རྣམ་པར་གྲོལ་འགྱུར་བས། །</s>
    <s id="99:2">ངེས་པར་འགྲུབ་འགྱུར་ཐེ་ཙོམ་ཡོངས་མ་བསྐྱེད། །</s>
  </p>
  <p id="100">
    <s id="100:1">ཡོན་ཏན་ཚད་མེད་མཐའ་ལས་ཇི་སྙེད་པ། །</s>
    <s id="100:2">[106b.7]སེམས་ལ་བསམས་བཞིན་ཡོངས་སུ་སྡུད་པར་བྱེད། །</s>
  </p>
  <p id="101">
    <s id="101:1">གལ་ཏེ་དེ་ལྟར་ཆོས་བཞིན་སྤྱོད་ནུས་ན། །</s>
  </p>
  <p id="102">
    <s id="102:1">ངེས་པར་འགྲུབ་འགྱུར་ཐེ་ཙོམ་ཡོངས་མ་བསྐྱེད། །</s>
  </p>
  <p id="103">
    <s id="103:1">གཙང་མའི་གནས་སུ་གོས་སར་བགོས་ནས་ནི། །</s>
    <s id="103:2">དཀྱིལ་འཁོར་ཆེ་ཆུང་ཅི་ཙམ་ནུས་པར་བྱ། །</s>
  </p>
  <p id="104">
    <s id="104:1">བུམ་པ་གཙང་མ་བཞིར་ [107a] [107a.1]ནི་རོ་ཞིམ་བཀང་། །</s>
  </p>
  <p id="105">
    <s id="105:1">མེ་ཏོག་པོག་སྤོས་ཅི་འབྱོར་མཆོད་པར་བྱ། །</s>
  </p>
  <p id="106">
    <s id="106:1">ལྡ་ལྡི་བ་དན་དག་དང་གདུགས་བྲེས་ཏེ། །</s>
  </p>
  <p id="107">
    <s id="107:1">བྱུག་སྤོས་ཕྱེ་མ་ཀུན་དུ་ཁྱབ་བརྒྱན་ནས། །</s>
  </p>
  <p id="108">
    <s id="108:1">སངས་རྒྱས་ལྷ་མོ་སྤོབས་ཆེན་མཆོད་བྱེད་ན། །</s>
  </p>
  <p id="109">
    <s id="109:1">ལྷ་ལུས་མཐོང་བར་འདོད་ནའང་སྨོན་བཞིན་ [107a.2]འགྲུབ། །</s>
  </p>
  <p id="110">
    <s id="110:1">ལྷ་མོ་སྤོབས་ཆེན་མདུན་དུ་སྔ་མའི་སྔགས། །</s>
    <s id="110:2">ཞག་ནི་ཉི་ཤུ་རྩ་གཅིག་གདོན་པར་བྱ། །</s>
  </p>
  <p id="111">
    <s id="111:1">གལ་ཏེ་ལྷ་དེ་མཐོང་བར་མ་གྱུར་ན། །</s>
  </p>
  <p id="112">
    <s id="112:1">རྩེ་གཅིག་སེམས་ཀྱིས་ཞག་དགུ་དྲན་པར་བྱེད། །</s>
  </p>
  <p id="113">
    <s id="113:1">ནམ་གྱི་ཆ་སྨད་འོན་ཀྱང་མ་མཐོང་ན། །</s>
  </p>
  <p id="114">
    <s id="114:1">གནས་གཙང་དམ་པ་གཞན་དག་ [107a.3]བཙལ་ནས་ནི། །</s>
    <s id="114:2">ལྷ་མོ་སྤོབས་ཆེན་གཟུགས་ནི་རབ་བྲིས་ཏེ། །</s>
  </p>
  <p id="115">
    <s id="115:1">མཆོད་གནས་བཟླས་བརྗོད་སེམས་ཀྱིས་མི་བཏང་ཞིང་། །</s>
    <s id="115:2">གཉིད་དང་ལེ་ལོ་སེམས་ནི་མི་བསྐྱེད་ན། །</s>
  </p>
  <p id="116">
    <s id="116:1">བདག་དང་གཞན་ལ་ཕན་འདོགས་མཐར་ཐུག་མེད། །</s>
  </p>
  <p id="117">
    <s id="117:1">རྣམ་སྨིན་གང་ཐོབ་སྐྱེ་དགུ་སྨིན་བྱེད་ན། །</s>
  </p>
  <p id="118">
    <s id="118:1">སྨོན་ [107a.4]པ་ཐམས་ཅད་ཡོངས་སུ་རྫོགས་པར་འགྱུར། །</s>
  </p>
  <p id="119">
    <s id="119:1">གལ་ཏེ་ཡིད་བཞིན་མ་གྲུབ་ཟླ་བ་གསུམ། །</s>
    <s id="119:2">ཡང་ན་དྲུག་དང་དགུ་དང་ལོ་གཅིག་པར། །</s>
    <s id="119:3">རབ་བརྩོན་གསོལ་འདེབས་སེམས་ནི་མི་གཡོ་ན། །</s>
  </p>
  <p id="120">
    <s id="120:1">ལྷ་ཡི་མིག་དང་གཞན་སེམས་ཤེས་ཐོབ་འགྱུར། །</s>
  </p>
  <p id="121">
    <s id="121:1">དེ་ནས་བྲམ་ཟེ་ཀཽཎྜི་ནྱས་དེ་སྐད་ [107a.5]ཅེས་བསྟན་པ་ཐོས་པ་དང་། དགའ་མགུ་རངས་ཤིང་ངོ་མཚར་དུ་གྱུར་པས་འཁོར་མང་པོ་རྣམས་འདི་སྐད་ཅེས་ཀྱེ་ཁྱེད་ཅག་ལྷ་དང་མིའི་འཁོར་མང་པོ་ཐམས་ཅད་ཤེས་པར་བྱོས་ལ།</s>
    <s id="121:2">སེམས་རྩེ་གཅིག་ཏུ་དེང་བདག་གིས་ཀུན་རྫོབ་ཀྱི་བདེན་པའི་ཆོས་ལ་བརྟེན་ནས་ལྷ་མོ་སྤོབས་པ་ [107a.6]མཆོག་དམ་པ་དེ་དག་ལ་བསྔགས་པ་བརྗོད་པ་ཉོན་ཅིག །</s>
  </p>
  <p id="122">
    <s id="122:1">ཅེས་སྨྲས་ནས་ཚིགས་སུ་བཅད་དེ་སྨྲས་པ།</s>
    <s id="122:2">འཇིག་རྟེན་དག་ན་དབང་ཕྱུག་ཐོབ་འགྱུར་བ། །</s>
    <s id="122:3">ལྷ་མོ་མཐུ་ཆེན་ཐོབ་ལ་གུས་ཕྱག་འཚལ། །</s>
  </p>
  <p id="123">
    <s id="123:1">དེང་བདག་གཙོ་མོ་དེ་ལ་བསྔགས་པ་ཡང་། སྔོན་གྱི་དྲང་སྲོང་ཇི་སྐད་ [107a.7]བསྟན་པ་བཞིན། །</s>
    <s id="123:2">བཀྲ་ཤིས་ཡོངས་རྫོགས་སེམས་ནི་བདེ་བར་གནས། །</s>
    <s id="123:3">སེམས་གསལ་ངོ་ཚ་ཁྲེལ་ཡོད་གྲགས་དང་ལྡན། །</s>
  </p>
  <p id="124">
    <s id="124:1">མ་མ་བྱས་ཏེ་འཇིག་རྟེན་རབ་ཏུ་བསྐྱེད། །</s>
  </p>
  <p id="125">
    <s id="125:1">རབ་དཔའ་རྟག་པར་བརྩོན་འགྲུས་ཆེན་པོ་སྤྱོད། །</s>
  </p>
  <p id="126">
    <s id="126:1">ཐབ་མོའི་གཡུལ་དུ་རྟག་པར་རྒྱུན་དུ་རྒྱལ། །</s>
  </p>
  <p id="127">
    <s id="127:1">རབ་ [107b] [107b.1]དུལ་བྱམས་སེམས་བཟོད་པ་གསོལ་བར་བྱེད། །</s>
  </p>
  <p id="128">
    <s id="128:1">ད་ལྟར་གཤིན་རྗེའི་སྲིང་མོ་ཆེན་མོར་གྱུར། །</s>
  </p>
  <p id="129">
    <s id="129:1">གོས་སུ་རྟག་པར་དར་ཚོན་སྔོན་པོ་གྱོན། །</s>
    <s id="129:2">སྡུག་དང་མི་སྡུག་བྱད་བཞིན་ཀུན་དང་ལྡན། །</s>
  </p>
  <p id="130">
    <s id="130:1">མིག་ནི་མཐོང་བ་ཐམས་ཅད་རབ་ཏུ་དངང་། །</s>
    <s id="130:2">སྤྱོད་མཆོག་དམ་པ་ཚད་མེད་འཇིག་རྟེན་ [107b.2]འདས། །</s>
  </p>
  <p id="131">
    <s id="131:1">ཕྱོགས་ཤིང་མངོན་དང་མི་ཀུན་ཡོངས་སུ་སྡུད། །</s>
  </p>
  <p id="132">
    <s id="132:1">རེས་འགའ་རི་བྲག་ཟབ་མོ་དག་ན་གནས། །</s>
    <s id="132:2">རེས་འགའ་བྲག་ཕུག་གཙང་པོའི་འགྲམ་ན་གནས། །</s>
    <s id="132:3">རེས་འགའ་ལྗོན་ཤིང་ནགས་ཚལ་ཆེན་པོར་གནས། །</s>
    <s id="132:4">ལྷ་མོ་ཕལ་ཆེར་དེ་དག་ཀུན་དུ་གནས། །</s>
    <s id="132:5">རི་དང་ནགས་ [107b.3]ཚལ་མི་རྒོད་ཇི་སྙེད་པ། །</s>
    <s id="132:6">རྟག་པར་ལྷ་མོ་ལ་ནི་མཆོད་པར་བྱེད། །</s>
  </p>
  <p id="133">
    <s id="133:1">རྨ་བྱའི་སྒྲོས་ནི་རྒྱལ་མཚན་བ་དན་བྱེད། །</s>
  </p>
  <p id="134">
    <s id="134:1">དུས་སོ་ཅོག་ཏུ་རྟག་པར་འཇིག་རྟེན་སྐྱོང་། །</s>
  </p>
  <p id="135">
    <s id="135:1">སྟག་དང་སེང་གེ་སྤྱང་ཀིས་རྒྱུན་དུ་བསྐོར། །</s>
  </p>
  <p id="136">
    <s id="136:1">གནག་ལུག་བྱ་ལ་སོགས་པས་རྟེན་ཡང་འཆའ། །</s>
    <s id="136:2">དྲིལ་ཆེན་བསྒྲགས་ [107b.4]ནས་སྒྲ་ནི་ཕྱུང་བས་ན། །</s>
  </p>
  <p id="137">
    <s id="137:1">བིན་དྷའི་རི་ལ་སྒྲ་ནི་ཀུན་དུ་གྲགས། །</s>
  </p>
  <p id="138">
    <s id="138:1">རེས་འགའ་རྩེ་གསུམ་ཏྲི་ཤཱུལ་ཐོགས་བྱེད་ཅིང་། །</s>
    <s id="138:2">གཡས་གཡོན་རྒྱུན་དུ་ཉི་ཟླ་རུ་མཚོན་འཛིན། །</s>
  </p>
  <p id="139">
    <s id="139:1">ཟླ་བ་ནག་པོའི་ཚེས་དགུ་བཅུ་གཅིག་ལ། །</s>
    <s id="139:2">དེ་ཡི་དུས་སུ་རྟག་པར་མཆོད་པར་བྱ། །</s>
  </p>
  <p id="140">
    <s id="140:1">རེས་འགའ་བ་སུ་ལྷ་ཆེན་སྲིང་ [107b.5]མོར་སྟོན། །</s>
  </p>
  <p id="141">
    <s id="141:1">གཡུལ་འགྱེད་མཐོང་ན་རྟག་པར་སྙིང་ཡང་བརྩེ། །</s>
    <s id="141:2">སེམས་ཅན་ཐམས་ཅད་རྣམ་པར་ལྟ་བ་ལ། །</s>
    <s id="141:3">ལྷ་མོ་མཆོག་ཏུ་གྱུར་པས་བདས་པ་མེད། །</s>
  </p>
  <p id="142">
    <s id="142:1">རེས་འགའ་བ་རྫིའི་བུ་མོ་དགའ་མོར་སྟོན། །</s>
  </p>
  <p id="143">
    <s id="143:1">ལྷ་དང་འཐབ་ཚེ་རྟག་པར་རྒྱལ་བ་འཐོབ། །</s>
  </p>
  <p id="144">
    <s id="144:1">འཇིག་རྟེན་དག་ན་ཡུན་རིང་ [107b.6]གནས་པར་བྱེད། །</s>
  </p>
  <p id="145">
    <s id="145:1">རབ་དུལ་བཟོད་དང་ཁྲོ་གཏུམ་སྟོན་པར་བྱེད། །</s>
  </p>
  <p id="146">
    <s id="146:1">བྲམ་ཟེ་ཆེན་པོ་རིག་པའི་ཆོས་བཞི་དང་། །</s>
    <s id="146:2">སྒྱུ་འཕྲུལ་སྔགས་སོགས་ཐམས་ཅད་རབ་ཏུ་རྟོགས། །</s>
  </p>
  <p id="147">
    <s id="147:1">དྲང་སྲོང་ནང་ན་རང་དབང་དག་དང་ལྡན། །</s>
  </p>
  <p id="148">
    <s id="148:1">ས་བོན་དང་ནི་ས་ཆེན་བྱེད་པར་ནུས། །</s>
  </p>
  <p id="149">
    <s id="149:1">ལྷ་མོ་བུ་མོ་ལ་སོགས་ [107b.7]འདུས་པའི་ཚེ། །</s>
    <s id="149:2">རྒྱ་མཚོའི་རླབས་ལྟར་ངེས་པར་དེར་ཡང་འདུ། །</s>
  </p>
  <p id="150">
    <s id="150:1">ཀླུ་དང་གནོད་སྦྱིན་མང་པོའི་ཚོགས་ཀུན་གྱི། །</s>
    <s id="150:2">གཙོ་བོར་གྱུར་པས་རབ་ཏུ་དུལ་བར་བྱེད། །</s>
  </p>
  <p id="151">
    <s id="151:1">བུད་མེད་ནང་ན་ཚངས་སྤྱོད་མཆོག་དང་ལྡན། །</s>
  </p>
  <p id="152">
    <s id="152:1">ཚིག་བྱུང་དཔེར་ན་འཇིག་རྟེན་བདག་པོ་འདྲ། །</s>
  </p>
  <p id="153">
    <s id="153:1">རྒྱལ་པོའི་གནས་ན་ [108a] [108a.1]པདྨ་དག་དང་མཚུངས། །</s>
  </p>
  <p id="154">
    <s id="154:1">ཆུ་བོའི་འགྲམ་ན་གནས་ཚེ་གྲུ་ཟབ་བཞིན། །</s>
    <s id="154:2">བྱད་བཞིན་སྡུག་མཛེས་ཟླ་བ་ཉ་བ་འདྲ། །</s>
  </p>
  <p id="155">
    <s id="155:1">མང་ཐོས་ཕུན་ཚོགས་གནས་དང་རྟེན་ཡང་བྱེད། །</s>
  </p>
  <p id="156">
    <s id="156:1">སྤོབས་པ་མཆོག་བྱུང་རི་རྩེ་མཐོན་པོ་འདྲ། །</s>
  </p>
  <p id="157">
    <s id="157:1">དྲན་པ་ཐམས་ཅད་ཀུན་གྱི་གླིང་ཡང་བྱེད། །</s>
  </p>
  <p id="158">
    <s id="158:1">ལྷ་ [108a.2]མ་ཡིན་ལ་སོགས་ཏེ་ལྷ་ཚོགས་རྣམས། །</s>
    <s id="158:2">ཐམས་ཅད་འདི་ཡི་ཡོན་ཏན་བསྔགས་པར་བྱེད། །</s>
  </p>
  <p id="159">
    <s id="159:1">མིག་སྟོང་བརྒྱ་བྱིན་ལྷ་ཡི་དབང་པོས་ཀྱང་། །</s>
    <s id="159:2">གུས་པའི་སེམས་ཀྱིས་ལྟ་ཞིང་རབ་ཏུ་རྟོག །</s>
  </p>
  <p id="160">
    <s id="160:1">སེམས་ཅན་གང་ཞིག་རེ་ཞིང་ཚོལ་བ་ཡོད། །</s>
  </p>
  <p id="161">
    <s id="161:1">དེ་དག་ཐམས་ཅད་མྱུར་དུ་འགྲུབ་པར་བྱེད། ། </s>
  </p>
  <p id="162">
    <s id="162:1">[108a.3]ཡིད་མྱུར་སྤོབས་དང་ཆོས་འཛིན་ལྡན་བྱེད་པས། །</s>
    <s id="162:2">ས་ཆེན་སྟེང་ན་མཆོག་ཏུ་གྱུར་པ་ཡིན། །</s>
  </p>
  <p id="163">
    <s id="163:1">ཕྱོགས་བཅུའི་འཇིག་རྟེན་ཁམས་ནི་འདི་དག་ཏུ། །</s>
    <s id="163:2">མར་མེ་ཆེ་ལྟར་རྟག་པར་ཀུན་གསལ་བྱེད། །</s>
  </p>
  <p id="164">
    <s id="164:1">ཐ་ན་ལྷ་འདྲེ་གཅན་གཟན་དག་ལ་ཡང་། །</s>
    <s id="164:2">དེ་དག་བསམས་བཞིན་ཐམས་ཅད་རྫོགས་བྱེད་ [108a.4]འགྱུར། །</s>
  </p>
  <p id="165">
    <s id="165:1">བུད་མེད་རྣམས་ཀྱི་ནང་ན་རི་རྩེ་འདྲ། །</s>
  </p>
  <p id="166">
    <s id="166:1">སྔོན་གྱི་དྲང་སྲོང་ཇི་བཞིན་ཡུན་རིང་གནས། །</s>
    <s id="166:2">ལྷ་མོ་གཞོན་ནུ་ཇི་བཞིན་འདོད་ཆགས་སྤངས། །</s>
  </p>
  <p id="167">
    <s id="167:1">འཇིག་རྟེན་བདག་པོ་ཇི་བཞིན་བདེན་ཚིག་སྨྲ། །</s>
  </p>
  <p id="168">
    <s id="168:1">འཇིག་རྟེན་ཀུན་གྱི་ཁྱད་པར་རྒྱན་རྣམས་དང་། །</s>
    <s id="168:2">འདོད་ཁམས་ལྷ་ཡི་ཁང་པ་ཀུན་ [108a.5]བལྟས་ན། །</s>
  </p>
  <p id="169">
    <s id="169:1">ལྷ་མོ་འབའ་ཞིག་གཙོ་མོར་གྲགས་པས་ན། །</s>
  </p>
  <p id="170">
    <s id="170:1">སེམས་ཅན་མཆོག་ཏུ་གྱུར་པ་ཡོངས་མི་སྣང་། །</s>
  </p>
  <p id="171">
    <s id="171:1">གལ་ཏེ་གཡུལ་འགྱེད་འཇིགས་པའི་གནས་དག་དང་། །</s>
    <s id="171:2">མེ་དོང་ལྷུང་བ་བདག་ནི་མཐོང་བར་གྱུར། །</s>
  </p>
  <p id="172">
    <s id="172:1">ཆུ་བོ་ཉམ་ང་ཆོམ་རྐུན་འཇིགས་པའི་ཚེ། །</s>
    <s id="172:2">འཇིགས་པ་དེ་དག་ [108a.6]ཐམས་ཅད་སེལ་བར་ནུས། །</s>
  </p>
  <p id="173">
    <s id="173:1">གལ་ཏེ་རྒྱལ་པོའི་ཁྲིམས་ཀྱིས་བཅིངས་བསྒྲོགས་སམ། །</s>
    <s id="173:2">གལ་ཏེ་ཤ་ཆགས་གསོད་པར་བྱེད་པའི་ཚེ། །</s>
    <s id="173:3">སེམས་ནི་རྩེ་གཅིག་མི་གཡོ་གནས་གྱུར་ན། །</s>
  </p>
  <p id="174">
    <s id="174:1">ངེས་པར་མྱ་ངན་སྡུག་བསྔལ་ཀུན་ལས་ཐར། །</s>
  </p>
  <p id="175">
    <s id="175:1">དགེ་སྡིག་མི་ཀུན་ཡོངས་སུ་སྐྱོབ་པས་ན། ། </s>
  </p>
  <p id="176">
    <s id="176:1">[108a.7]བྱམས་དང་སྙིང་རྗེའི་བརྩེ་བ་རྟག་མངོན་སྣང་། །</s>
  </p>
  <p id="177">
    <s id="177:1">དེ་ཕྱིར་བདག་ནི་བསམ་པ་རྩེ་གཅིག་ཏུ། །</s>
    <s id="177:2">ལྷ་མོ་ཆེ་ལ་ཕྱག་འཚལ་སྐྱབས་སུ་མཆི། །</s>
    <s id="177:3">དེ་ནས་བྲམ་ཟེ་དེས་སྔགས་དང་།བསྔགས་པ་བརྗོད་པའི་ཚིག་གིས་ལྷ་མོ་དེ་ལ་མངོན་པར་བསྟོད་པ།</s>
    <s id="177:4">འཇིག་རྟེན་གཙོ་ལ་ཕྱག་འཚལ་ [108b] [108b.1]གུས་ཕྱག་འཚལ། །</s>
  </p>
  <p id="178">
    <s id="178:1">མི་རྣམས་ནང་ན་ཀུན་གྱི་མཆོག་གྱུར་པས། །</s>
    <s id="178:2">འཇིག་རྟེན་གསུམ་པོ་ཐམས་ཅད་ཁྱོད་ལ་མཆོད། །</s>
  </p>
  <p id="179">
    <s id="179:1">བྱད་བཞིན་རབ་མཛེས་ཀུན་གྱིས་བལྟ་བར་མོས། །</s>
  </p>
  <p id="180">
    <s id="180:1">ཡོན་ཏན་རྣམ་པ་སྣ་ཚོགས་ལུས་རབ་བརྒྱན། །</s>
  </p>
  <p id="181">
    <s id="181:1">མིག་ཡངས་པདྨ་སྔོན་པོའི་འདབ་མ་འདྲ། །</s>
  </p>
  <p id="182">
    <s id="182:1">བསོད་ [108b.2]ནམས་ཡེ་ཤེས་སྣང་བའི་གྲགས་པས་རྒྱས། །</s>
  </p>
  <p id="183">
    <s id="183:1">དཔེར་ན་རིན་ཐང་མེད་པའི་ནོར་བུ་མཚུངས། །</s>
  </p>
  <p id="184">
    <s id="184:1">དེང་བདག་དམ་པ་ཁྱོད་ལ་བསྔགས་པས་ན། །</s>
  </p>
  <p id="185">
    <s id="185:1">སེམས་ལ་བསམ་པ་ཐམས་ཅད་འགྲུབ་པར་འགྱུར། །</s>
  </p>
  <p id="186">
    <s id="186:1">ཡང་དག་ཡོན་ཏན་བཀྲ་ཤིས་གྱ་ནོམ་པ། །</s>
    <s id="186:2">པདྨ་ལྟ་བུར་ཤིན་ཏུ་རྣམ་ [108b.3]པར་དག །</s>
    <s id="186:3">ལུས་མདོག་རབ་མཛེས་ཀུན་གྱིས་བལྟ་བར་མོས། །</s>
  </p>
  <p id="187">
    <s id="187:1">མཚན་མང་ངོ་མཚར་བསམ་གྱིས་ཡང་མི་ཁྱབ། །</s>
  </p>
  <p id="188">
    <s id="188:1">དྲི་མེད་ཡེ་ཤེས་འོད་ཟེར་རབ་འགྱེད་པས། །</s>
    <s id="188:2">དྲན་པས་ཀུན་གྱི་ནང་ན་མཆོག་ཏུ་གྱུར། །</s>
  </p>
  <p id="189">
    <s id="189:1">ཇི་ལྟར་སེང་གེ་གཅན་གཟན་མཆོག་གྱུར་ལྟར། །</s>
    <s id="189:2">རྟག་པར་ལག་པ་ [108b.4]བརྒྱད་ཀྱིས་བདག་ཉིད་བརྒྱན། །</s>
  </p>
  <p id="190">
    <s id="190:1">སོ་སོར་མདའ་གཞུ་རལ་གྲི་སྟ་རེ་དང་། །</s>
    <s id="190:2">ཐོ་རིངས་ལྕགས་ཀྱི་འཁོར་ལོ་ཞགས་པ་ཐོགས། །</s>
  </p>
  <p id="191">
    <s id="191:1">རབ་མཛེས་ལྷ་མོ་ཟླ་བ་ཉ་བ་འདྲ། །</s>
  </p>
  <p id="192">
    <s id="192:1">ཚིག་ལ་ཐོགས་མེད་དབྱངས་སྙན་འབྱིན་པར་བྱེད། །</s>
  </p>
  <p id="193">
    <s id="193:1">སེམས་ཅན་གང་ཞིག་སེམས་ལ་སྨོན་ཡོད་ན། །</s>
  </p>
  <p id="194">
    <s id="194:1">སྐྱེས་བུ་དམ་ [108b.5]པས་བསམས་བཞིན་རྫོགས་པར་བྱེད། །</s>
  </p>
  <p id="195">
    <s id="195:1">བརྒྱ་བྱིན་ལྷ་མང་ཀུན་གྱིས་ཁྱོད་མཆོད་ནས། །</s>
  </p>
  <p id="196">
    <s id="196:1">ཐམས་ཅད་བསྔགས་བརྗོད་སྐྱབས་སུ་འགྲོ་བར་བྱེད། །</s>
  </p>
  <p id="197">
    <s id="197:1">བསམ་གྱིས་མི་ཁྱབ་ཡོན་ཏན་སྐྱེད་བྱེད་པས། །</s>
    <s id="197:2">དུས་རྣམས་རྟག་ཏུ་གུས་པ་སྐྱེད་པར་བྱེད་སྭཱ་ཧཱ། །</s>
    <s id="197:3">གལ་ཏེ་སྤོབས་ཆེན་ལྷ་མོ་ [108b.6]གསོལ་འདོད་ན། །</s>
  </p>
  <p id="198">
    <s id="198:1">བསྔགས་བསྟོད་ཚིག་ནི་འདི་ལས་འབྱུང་བ་བཞིན། །</s>
    <s id="198:2">ནད་པར་རྣམ་དག་སེམས་ཀྱིས་རྩེ་གཅིག་གདོན། །</s>
    <s id="198:3">བསམ་པའི་དངོས་པོ་ཐམས་ཅད་བསམས་བཞིན་འགྲུབ། །</s>
  </p>
  <p id="199">
    <s id="199:1">དེ་ནས་བཅོམ་ལྡན་འདས་ཀྱིས་བྲམ་ཟེ་དེ་ལ་ཁྱོད་ཀྱིས་སེམས་ཅན་རྣམས་ལ་ཕན་གདགས་ [108b.7]ཤིང་བདེ་བ་སྦྱིན་པའི་ཆེད་དུ། ལྷ་མོ་དེ་ལ་བསྔགས་པ་བརྗོད་པས་བྱིན་གྱིས་རློབ་པར་གསོལ་བ་བཏབ་ནས་བསོད་ནམས་དཔག་ཏུ་མེད་པ་འཐོབ་པར་འགྱུར་བ་ལེགས་སོ་ལེགས་སོ་ཞེས་བཀའ་སྩལ་ཏོ།། །།</s>
  </p>
  <p id="200">
    <s id="200:1">གསེར་འོད་དམ་པ་མཆོག་ཏུ་རྣམ་པར་ [109a] [109a.1]རྒྱལ་བ་མདོ་སྡེའི་རྒྱལ་པོ། །བམ་པོ་བརྒྱད་པ།</s>
    <s id="200:2">དེ་ནས་བྲམ་ཟེ་ཀཽཎྜི་ནྱས་གོང་དུ་བསྟན་པ་དེ་ལྟ་བུའི་མངོན་པར་བསྟོད་པའི་ཚིག་དང་། སྔགས་ཀྱི་ཚིག་གིས་ལྷ་མོ་སྤོབས་པ་ཆེན་མོ་ལ་མངོན་པར་བསྟོད་ནས་</s>
  </p>
  <p id="201">
    <s id="201:1">འཁོར་མང་པོ་རྣམས་ལ་འདི་སྐད་ཅེས་སྨྲས་སོ། ། </s>
  </p>
  <p id="202">
    <s id="202:1">[109a.2]ཁྱེད་ཅག་ལྷ་མོ་སྤོབས་པ་ཆེན་མོ་ལ་གསོལ་བ་བཏབ་ནས་སྙིང་བརྩེ་བས་བྱིན་གྱིས་བརླབས་ནས་ཚེ་འདི་ཉིད་ལ་ཐོགས་པ་མེད་པའི་སེམས་མྱུར་བ་དང་།</s>
    <s id="202:2">ཡེ་ཤེས་ཆེན་པོ་དང་། ཚིག་ལ་ཤིན་ཏུ་མཁས་པ་དང་།</s>
    <s id="202:3">ཤེས་པ་རྒྱ་ཆེན་པོ་འཐོབ་པ་དང་།</s>
    <s id="202:4">འབེལ་བའི་གཏམ་གྱིས་ཕན་ཚུན་ལན་ [109a.3]འདེབས་པ་དང་།</s>
    <s id="202:5">ཚིག་འབྲུའི་རྒྱན་ཡིད་བཞིན་དུ་གྲུབ་ནས་ཐོགས་པ་མེད་པར་འདོད་ན་</s>
  </p>
  <p id="203">
    <s id="203:1">སེམས་རྩེ་གཅིག་ཏུ་གུས་པས་འདི་ལྟར་གསོལ་བ་གདབ་པར་བྱའོ། །</s>
  </p>
  <p id="204">
    <s id="204:1">སངས་རྒྱས་ལ་ཕྱག་འཚལ་ལོ། །</s>
    <s id="204:2">ཆོས་ལ་ཕྱག་འཚལ་ལོ། །</s>
    <s id="204:3">དགེ་འདུན་ལ་ཕྱག་འཚལ་ལོ། །</s>
    <s id="204:4">བྱང་ཆུབ་སེམས་དཔའི་ [109a.4]ཚོགས་དང་། རང་སངས་རྒྱས་དང་། ཉན་ཐོས་དང་། འཕགས་པ་ཐམས་ཅད་དང་།</s>
    <s id="204:5">འདས་པ་དང་། མ་བྱོན་པ་དང་། ཕྱོགས་བཅུའི་སངས་རྒྱས་ཡང་དག་པའི་བདེན་ཚིག་མངོན་པར་གྲུབ་པ་དང་།</s>
    <s id="204:6">དབང་པོ་ཇི་ལྟ་བ་བཞིན་དུ་ཡང་དག་པའི་བདེན་ཚིག་གསུང་བ།</s>
    <s id="204:7">མི་སླུ་ [109a.5]བའི་ཚིག་གསུང་བ།</s>
    <s id="204:8">བསྐལ་པ་ཆེན་པོ་བྱེ་བ་ཚད་མེད་པ་སྙེད་དུ་རྟག་པར་ཡང་དག་པའི་བདེན་ཚིག་གསུང་ཞིང་། ཡང་དག་པའི་བདེན་ཚིག་དང་ལྡན་པ་ཐམས་ཅད་ལ་རྗེས་སུ་ཡི་རངས་ནས་ཕྱག་འཚལ་ལོ། །</s>
    <s id="204:9">མི་བདེན་པའི་ཚིག་མི་གསུང་བའི་ཕྱིར་</s>
    <s id="204:10">ཡངས་ཤིང་རིང་བའི་ལྗགས་ཕྱུང་ནས་[109a.6]ཉིད་ཀྱི་ཞལ་དང་།</s>
    <s id="204:11">འཛམ་བུའི་གླིང་དང་གླིང་བཞི་པ་དང་སྟོང་དང་སྟོང་གཉིས་པ་དང་། སྟོང་གསུམ་གྱི་འཇིག་རྟེན་གྱི་ཁམས་དང་། ཕྱོགས་བཅུའི་འཇིག་རྟེན་གྱི་ཁམས་བསམ་གྱིས་མི་ཁྱབ་པ་ཐམས་ཅད་ཀུན་ཏུ་ཁྱབ་པར་གཡོགས་ནས་</s>
  </p>
  <p id="205">
    <s id="205:1">ཉོན་མོངས་པའི་གདུང་བ་ཐམས་ཅད་རབ་ [109a.7]ཏུ་སེལ་བར་མཛད་པ་ལ་གུས་པར་ཕྱག་འཚལ་ལོ། །སངས་རྒྱས་ལྗགས་ཀྱི་མཚན་དེ་ལྟ་བུ་དང་ལྡན་པ་ཐམས་ཅད་ལ་གུས་པར་ཕྱག་བྱས་ནས་</s>
  </p>
  <p id="206">
    <s id="206:1">བདག་མིང་འདི་ཞེས་བྱ་བ་ཤིན་ཏུ་གྱ་ནོམ་པའི་སྤོབས་པ་ཐམས་ཅད་དང་ལྡན་པར་སྨོན་ནས་ སེམས་རྩེ་གཅིག་ཏུ་སྲོག་ཕྲོགས་སོ། །</s>
  </p>
  <p id="207">
    <s id="207:1">[109b] [109b.1]སངས་རྒྱས་རྣམས་ཀྱི་སྤོབས་པ་དམ་པ་དང་། །</s>
    <s id="207:2">བྱང་ཆུབ་སེམས་དཔའི་སྤོབས་པ་དམ་པ་དང་། །</s>
    <s id="207:3">རང་རྒྱལ་འཕགས་པའི་སྤོབས་པ་དམ་པ་དང་། །</s>
    <s id="207:4">ཞུགས་བཞི་འབྲས་བཞིའི་སྤོབས་པ་དམ་པ་དང་། །</s>
    <s id="207:5">འཕགས་པའི་བདེན་པའི་ཚིག་གི་སྤོབས་མཆོག་དང་། །</s>
    <s id="207:6">དྲང་སྲོང་ [109b.2]ལྷ་ཡི་སྤོབས་པ་དམ་པ་དང་། །</s>
    <s id="207:7">ཚངས་འཁོར་དྲང་སྲོང་སྤོབས་པ་དམ་པ་དང་། །</s>
    <s id="207:8">ལྷ་ཆེན་ཨུ་མའི་སྤོབས་པ་དམ་པ་དང་། །</s>
    <s id="207:9">སྐལ་ལྡན་ལྷ་ཡི་སྤོབས་པ་དམ་པ་དང་། །</s>
    <s id="207:10">རྒྱལ་པོ་མ་ན་སི་ཡི་སྤོབས་མཆོག་དང་། །</s>
    <s id="207:11">ཡིད་བཞིན་ལྷ་མོའི་སྤོབས་པ་དམ་པ་དང་། །</s>
    <s id="207:12">རྒྱལ་ཆེན་ [109b.3]བཞི་ཡི་སྤོབས་པ་དམ་པ་དང་། །</s>
    <s id="207:13">རབ་གནས་ལྷ་ཡི་བུ་ཡི་སྤོབས་མཆོག་དང་། །</s>
    <s id="207:14">རྡོ་རྗེ་གསང་བའི་བདག་པོའི་སྤོབས་མཆོག་དང་། །</s>
    <s id="207:15">ཁྱབ་འཇུག་ལྷ་ཡི་སྤོབས་པ་དམ་པ་དང་། །</s>
    <s id="207:16">ལྷ་མོ་བི་མའི་སྤོབས་པ་དམ་པ་དང་། །</s>
    <s id="207:17">བིཥྞུའི་ལྷ་མོའི་སྤོབས་པ་དམ་པ་དང་།</s>
    <s id="207:18">ལྷ་མོ་བཟང་མོའི་ [109b.4]སྤོབས་པ་དམ་པ་དང་། །</s>
    <s id="207:19">ཤི་རི་མ་ཏའི་སྤོབས་པ་དམ་པ་དང་། །</s>
    <s id="207:20">ཧ་རི་ཚིག་གི་སྤོབས་པ་དམ་པ་དང་། །</s>
    <s id="207:21">མ་དང་མ་ཆེན་སྤོབས་པ་དམ་པ་དང་། །</s>
    <s id="207:22">ཧ་རི་ཏ་མའི་སྤོབས་པ་དམ་པ་དང་། །</s>
    <s id="207:23">གནོད་སྦྱིན་རྣམས་ཀྱི་སྤོབས་པ་དམ་པ་དང་། །</s>
    <s id="207:24">ཕྱོགས་བཅུའི་རྒྱལ་པོའི་སྤོབས་ལ་གུས་ཕྱག་ [109b.5]འཚལ། །</s>
  </p>
  <p id="208">
    <s id="208:1">ལས་མཆོག་ཅི་མངའ་ཐམས་ཅད་བདག་བསྟངས་ནས། །</s>
  </p>
  <p id="209">
    <s id="209:1">སྤོབས་མཆོག་དམ་པ་མཐའ་མེད་འཐོབ་པར་ཤོག །</s>
  </p>
  <p id="210">
    <s id="210:1">བསླུ་བ་མེད་ལ་གུས་ཕྱག་འཚལ། །</s>
  </p>
  <p id="211">
    <s id="211:1">རྣམ་པར་གྲོལ་ལ་གུས་ཕྱག་འཚལ། །</s>
  </p>
  <p id="212">
    <s id="212:1">འདོད་ཆགས་སྤངས་ལ་གུས་ཕྱག་འཚལ། །</s>
  </p>
  <p id="213">
    <s id="213:1">འཆིང་སྒྲིབ་སྤངས་ལ་གུས་ [109b.6]ཕྱག་འཚལ། །</s>
  </p>
  <p id="214">
    <s id="214:1">རྣམ་དག་སེམས་ལ་གུས་ཕྱག་འཚལ། །</s>
  </p>
  <p id="215">
    <s id="215:1">འོད་དང་ལྡན་ལ་གུས་ཕྱག་འཚལ། །</s>
  </p>
  <p id="216">
    <s id="216:1">བདེན་ཚིག་སྨྲ་ལ་གུས་ཕྱག་འཚལ། །</s>
  </p>
  <p id="217">
    <s id="217:1">རྡུལ་ཆགས་མེད་ལ་གུས་ཕྱག་འཚལ། །</s>
  </p>
  <p id="218">
    <s id="218:1">དོན་མཆོག་གནས་ལ་གུས་ཕྱག་འཚལ། །</s>
  </p>
  <p id="219">
    <s id="219:1">འཁོར་མང་དག་ལ་གུས་ཕྱག་འཚལ། ། </s>
  </p>
  <p id="220">
    <s id="220:1">[109b.7]སྤོབས་པའི་ལྷ་ལ་གུས་ཕྱག་འཚལ། །</s>
  </p>
  <p id="221">
    <s id="221:1">བདག་གི་ཚིག་ལ་ཐོགས་མེད་ཤོག །</s>
  </p>
  <p id="222">
    <s id="222:1">བདག་གིས་སྨོན་ཅིང་གཉེར་བའི་དངོས། །</s>
    <s id="222:2">ཐམས་ཅད་མྱུར་དུ་གྲུབ་པར་ཤོག །</s>
  </p>
  <p id="223">
    <s id="223:1">ནད་མེད་རྟག་ཏུ་རབ་བདེ་ཞིང་། །</s>
    <s id="223:2">ཚེ་རིང་ལོ་ནུར་འཐོབ་པར་ཤོག །</s>
  </p>
  <p id="224">
    <s id="224:1">རིག་སྔགས་ཀུན་ལ་རབ་མཁས་ [110a] [110a.1]ཤིང་། །</s>
    <s id="224:2">ནན་ཏན་བྱང་ཆུབ་ལམ་བསྒོམས་ནས། །</s>
  </p>
  <p id="225">
    <s id="225:1">སྐྱེ་དགུ་རྒྱ་ཆེར་ཕན་བཏགས་ཏེ། །</s>
  </p>
  <p id="226">
    <s id="226:1">བསམ་པ་མྱུར་དུ་གྲུབ་པར་སྨོན། །</s>
  </p>
  <p id="227">
    <s id="227:1">བདག་གིས་བདེན་ཚིག་སྨྲས་པ་དང་། །</s>
    <s id="227:2">བདག་གིས་བསླུ་མེད་སྨྲས་པ་ཡིས། །</s>
    <s id="227:3">ལྷ་མོའི་སྤོབས་པ་གང་ཡིན་པ། །</s>
    <s id="227:4">བདག་ལ་ [110a.2]གྲུབ་པར་མཛད་དུ་གསོལ། །</s>
  </p>
  <p id="228">
    <s id="228:1">ལྷ་མོ་ཁྱོད་ནི་འདིར་གཤེགས་ཏེ། །</s>
  </p>
  <p id="229">
    <s id="229:1">ཚིག་ཐོགས་མ་མཆིས་བགྱི་སླད་དུ། །</s>
    <s id="229:2">བདག་ལུས་ཁར་ནི་མྱུར་ཞུགས་ནས། །</s>
  </p>
  <p id="230">
    <s id="230:1">ཡིད་མྱུར་སྤོབས་དང་ལྡན་པར་མཛོད། །</s>
    <s id="230:2">བདག་གི་ལྕེ་ཡི་དབང་པོ་ཡིས། །</s>
    <s id="230:3">དེ་བཞིན་གཤེགས་པའི་སྤོབས་ཐོབ་ནས། །</s>
  </p>
  <p id="231">
    <s id="231:1">[110a.3]ཚིག་དེའི་མཐུ་སྟོབས་དབང་གིས་ནི། །</s>
    <s id="231:2">སེམས་ཅན་རྣམས་ནི་འདུལ་བར་ཤོག །</s>
  </p>
  <p id="232">
    <s id="232:1">བདག་ནི་ཚིག་དག་སྨྲས་པའི་ཚེ། །</s>
    <s id="232:2">དོན་ནི་ཇི་བཞིན་གྲུབ་གྱུར་ཅིག །</s>
  </p>
  <p id="233">
    <s id="233:1">ཐོས་པ་དག་ནི་གུས་བསྐྱེད་ནས། །</s>
  </p>
  <p id="234">
    <s id="234:1">བྱས་པ་ཆུད་གསོན་མ་གྱུར་ཅིག །</s>
  </p>
  <p id="235">
    <s id="235:1">བདག་གིས་སྤོབས་པ་གཉེར་བ་ཡི། །</s>
    <s id="235:2">[110a.4]དངོས་པོ་གལ་ཏེ་མ་གྲུབ་ན། །</s>
  </p>
  <p id="236">
    <s id="236:1">ལྷ་མོའི་བདེན་ཚིག་གང་ཡིན་པ། །</s>
    <s id="236:2">ཐམས་ཅད་བརྫུན་པ་ཉིད་དུ་འགྱུར། །</s>
  </p>
  <p id="237">
    <s id="237:1">གང་གིས་མཚམས་མེད་སྡིག་བྱས་པ། །</s>
    <s id="237:2">སངས་རྒྱས་གསུང་གིས་འདུལ་བར་འགྱུར། །</s>
  </p>
  <p id="238">
    <s id="238:1">དེ་བཞིན་དགྲ་བཅོམ་གང་ཡིན་དང་། །</s>
    <s id="238:2">དྲིན་གཟོའི་ཚིག་ནི་ཇི་སྙེད་དང་། །</s>
    <s id="238:3">[110a.5]ཤཱ་རིའི་བུ་དང་མཽད་གལ་བུ། །</s>
    <s id="238:4">བཅོམ་ལྡན་འཁོར་མང་མཆོག་གྱུར་པ། །</s>
    <s id="238:5">འདི་ལ་སོགས་པའི་བདེན་ཚིག་རྣམས། །</s>
    <s id="238:6">ཐམས་ཅད་བདག་ལ་གྲུབ་པར་མཛོད། །</s>
    <s id="238:7">དེང་བདག་སངས་རྒྱས་ཉན་ཐོས་འཁོར། །ཐམས་ཅད་འདིར་ནི་སྤྱན་འདྲེན་ན། །</s>
  </p>
  <p id="239">
    <s id="239:1">ཐམས་ཅད་མྱུར་དུ་འདིར་ [110a.6]གཤེགས་ཏེ། །</s>
  </p>
  <p id="240">
    <s id="240:1">བདག་གི་སྨོན་པ་རྫོགས་མཛད་སྨོན། །</s>
  </p>
  <p id="241">
    <s id="241:1">ཡང་དག་བདེན་ཚིག་གང་གཉེར་བ། །</s>
    <s id="241:2">ཐམས་ཅད་བསླུ་བ་མ་མཆིས་སྨོན། །</s>
  </p>
  <p id="242">
    <s id="242:1">གོང་དུ་འོག་མིན་ལྷ་མན་ཆད། །</s>
    <s id="242:2">གནས་གཙང་རིས་ཀྱི་ལྷ་དག་དང་། །</s>
    <s id="242:3">ཚངས་ཆེན་ཚངས་ལྷ་ཉེ་ཕན་དང་། །</s>
    <s id="242:4">ཚངས་པའི་རྒྱལ་པོའི་འཁོར་ [110a.7]རྣམས་དང་། །</s>
    <s id="242:5">སྟོང་གསུམ་འཇིག་རྟེན་ཀུན་ཁྱབ་དང་། །</s>
    <s id="242:6">མི་མཇེད་འཇིག་རྟེན་བདག་པོ་དང་། །</s>
    <s id="242:7">འཁོར་ནི་མང་པོ་ཐམས་ཅད་ཀུན། །</s>
    <s id="242:8">དེང་བདག་ཐམས་ཅད་སྤྱན་འདྲེན་ན། །</s>
  </p>
  <p id="243">
    <s id="243:1">བྱམས་དང་ཐུགས་རྗེ་རབ་བསྐྱེད་དེ། །</s>
  </p>
  <p id="244">
    <s id="244:1">ཐམས་ཅད་བརྩེ་བས་གཟུང་དུ་གསོལ། །</s>
  </p>
  <p id="245">
    <s id="245:1">གཞན་འཕྲུལ་ [110b] [110b.1]དབང་བྱེད་ལྷ་རྣམས་དང་། །</s>
    <s id="245:2">འཕྲུལ་དགའི་ལྷ་ནི་དེ་དག་དང་། །</s>
    <s id="245:3">དགའ་ལྡན་པ་ཡི་ལྷ་ཚོགས་དང་། །</s>
    <s id="245:4">བྱམས་པ་མངོན་པར་རྫོགས་འགྱུར་དང་། །</s>
    <s id="245:5">འཐབ་བྲལ་བ་ཡི་ལྷ་རྣམས་དང་། །</s>
    <s id="245:6">སུམ་ཅུ་རྩ་གསུམ་ལྷ་དག་དང་། །</s>
    <s id="245:7">རྒྱལ་ཆེན་རིས་བཞིའི་ལྷ་ཚོགས་དང་། །</s>
    <s id="245:8">ལྷ་མང་ [110b.2]འཁོར་ནི་ཐམས་ཅད་དང་། །</s>
    <s id="245:9">ས་ཆུ་མེ་རླུང་ལྷ་རྣམས་དང་། །</s>
    <s id="245:10">རི་རབ་བརྟེན་ནས་གནས་པ་དང་། །</s>
    <s id="245:11">མཚོ་བདུན་རི་ཡི་ལྷ་ཚོགས་རྣམས། །</s>
    <s id="245:12">འཁོར་ནི་མང་པོར་བཅས་པ་དང་། །</s>
    <s id="245:13">ནོར་རྒྱས་དང་ནི་མགོ་ལྔ་དང་། །</s>
    <s id="245:14">ཉི་ཟླ་གཟའ་སྐར་ལྷ་དག་དང་། །</s>
    <s id="245:15">འདི་ལ་སོགས་པའི་ལྷ་མང་པོ། །</s>
    <s id="245:16">[110b.3]འཇིག་རྟེན་བདེ་བར་བྱེད་པས་ན། །</s>
  </p>
  <p id="246">
    <s id="246:1">འདི་ལ་སོགས་པའི་ལྷ་མང་པོ། །</s>
    <s id="246:2">སྡིག་པའི་ལས་ནི་མི་བྱེད་མོས། །</s>
  </p>
  <p id="247">
    <s id="247:1">སངས་རྒྱས་གུས་པ་འཕྲོག་མ་དང་། །</s>
    <s id="247:2">དེ་ཡི་བུ་སྡུག་ཐ་ཆུངས་དང་། །</s>
    <s id="247:3">ལྷ་དང་ཀླུ་དང་གནོད་སྦྱིན་དང་། །</s>
    <s id="247:4">དྲི་ཟ་དང་ནི་ལྷ་མ་ཡིན། །</s>
  </p>
  <p id="248">
    <s id="248:1">མི་འམ་ཅི་ཡི་འཁོར་རྣམས་དང་། །</s>
    <s id="248:2">[110b.4]ལྟོ་འཕྱེ་ཆེན་པོ་ལ་སོགས་པ། །</s>
    <s id="248:3">བདག་ནི་བཅོམ་ལྡན་མཐུ་སྟོབས་ཀྱིས། །</s>
    <s id="248:4">དེ་དག་ཐམས་ཅད་སྤྱན་འདྲེན་ན། །</s>
  </p>
  <p id="249">
    <s id="249:1">བྱམས་དང་སྙིང་རྗེའི་སེམས་བསྐྱེད་ནས། །</s>
  </p>
  <p id="250">
    <s id="250:1">བདག་ལ་ཐོགས་མེད་སྤོབས་པ་སྩོལ། །</s>
  </p>
  <p id="251">
    <s id="251:1">ལྷ་དང་མི་ཡི་འཁོར་རྣམས་ལས། །</s>
    <s id="251:2">གཞན་གྱི་སེམས་ནི་རིག་གྱུར་པ། །</s>
    <s id="251:3">[110b.5]ཐམས་ཅད་བྱིན་གྱིས་བརླབས་ནས་ནི། །</s>
    <s id="251:4">བདག་ལ་སྤོབས་པ་དམ་པ་སྩོལ། །</s>
  </p>
  <p id="252">
    <s id="252:1">ནམ་མཁའི་ཁམས་ནི་མཐར་ཐུག་དང་། །</s>
    <s id="252:2">ཆོས་ཀྱི་དབྱིངས་ཀྱིས་ཀླས་པ་ན། །</s>
  </p>
  <p id="253">
    <s id="253:1">སེམས་ཅན་རྣམ་པ་ཇི་སྙེད་པས། །</s>
    <s id="253:2">བདག་ལ་སྤོབས་པ་དམ་པ་སྩོལ། །</s>
  </p>
  <p id="254">
    <s id="254:1">དེ་ནས་ལྷ་མོ་སྤོབས་པ་ཆེན་མོས་དེ་སྐད་ཅེས་ [110b.6]གསོལ་བ་བཏབ་པ་ཐོས་པ་དང་</s>
    <s id="254:2">བྲམ་ཟེ་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="255">
    <s id="255:1">ཀྱེ་སྐྱེས་བུ་ཆེན་པོ་ལེགས་སོ། །</s>
  </p>
  <p id="256">
    <s id="256:1">སྐྱེས་པའམ། བུད་མེད་གང་ལ་ལ་ཞིག་སྔགས་དེ་དང་། སྔགས་ཀྱི་མངོན་པར་བསྟོད་པ་དེ་དག་ལ་བརྟེན་ནས་</s>
    <s id="256:2">སྔར་གོང་དུ་བསྟན་པ་བཞིན་དུ་ཆོ་ག་ཡང་དག་པར་བླངས་ཏེ།</s>
  </p>
  <p id="257">
    <s id="257:1">[110b.7]དཀོན་མཆོག་གསུམ་ལ་གུས་པས་སྐྱབས་སུ་</s>
    <s id="257:2">འགྲོ་ཞིང་སེམས་རྩེ་གཅིག་ཏུ་དྲན་པ་</s>
    <s id="257:3">ཉེ་བར་འཇོག་པར་བྱེད་ན་</s>
  </p>
  <p id="258">
    <s id="258:1">ཅི་དང་ཅི་བསྒྲུབས་པ་ཐམས་ཅད་ཆུད་ཟ་བར་མི་འགྱུར་རོ། །</s>
    <s id="258:2">གཞན་ཡང་གསེར་འོད་དམ་པ་ཤིན་ཏུ་གྱ་ནོམ་པའི་མདོ་སྡེ་འདི་ཡང་དག་པར་བཟུང་སྟེ། ཀློག་ཅིང་འདོན་པར་བྱེད་ན་ [111a] [111a.1]</s>
    <s id="258:3">སྨོན་པ་ཐམས་ཅད་འབྲས་བུ་དང་ལྡན་པར་འགྱུར་ཞིང་</s>
    <s id="258:4">མྱུར་དུ་མངོན་པར་འགྲུབ་པར་འགྱུར་ཏེ།</s>
  </p>
  <p id="259">
    <s id="259:1">སེམས་རྩེ་གཅིག་ཏུ་མ་བྱས་པ་ནི་མ་གཏོགས་སོ། །</s>
  </p>
  <p id="260">
    <s id="260:1">དེའི་ཚེ་བྲམ་ཟེ་དེ་ཤིན་ཏུ་དང་བའི་སེམས་ཀྱིས་རབ་ཏུ་དགའ་བར་གྱུར་པས་ཐལ་མོ་སྦྱར་ནས་སྤྱི་བོས་ཡང་དག་ [111a.2]པར་བླངས་པར་གྱུར་ཏོ། །</s>
  </p>
  <p id="261">
    <s id="261:1">དེ་ནས་བཅོམ་ལྡན་འདས་ཀྱིས་ལྷ་མོ་སྤོབས་པ་ཆེན་མོ་ལ་བཀའ་སྩལ་པ།</s>
    <s id="261:2">རིགས་ཀྱི་ལྷ་མོ་ཁྱོད་ཀྱིས་མདོ་སྡེའི་རྒྱལ་པོ་དམ་པ་འདི་རྒྱ་ཆེར་སྤེལ་ནས་</s>
  </p>
  <p id="262">
    <s id="262:1">མདོ་སྡེ་ཡང་དག་པར་འཛིན་པ་དག་ལ་ཡོངས་སུ་སྐྱོབ་པ་དང་།</s>
    <s id="262:2">ཡོངས་སུ་བསྲུང་བ་བྱས་པ་དང་།</s>
    <s id="262:3">སེམས་ [111a.3]ཅན་ཐམས་ཅད་ལ་ཕན་གདགས་ཤིང་བདེ་བ་ཐོབ་པར་བྱ་བའི་ཆེད་དུ་ཆོས་དེ་ལྟ་བུ་བསྟན་ནས་</s>
  </p>
  <p id="263">
    <s id="263:1">བསམ་གྱིས་མི་ཁྱབ་པའི་སྤོབས་པ་བྱིན་ཏེ</s>
  </p>
  <p id="264">
    <s id="264:1">བསོད་ནམས་ཚད་མེད་པ་ཐོབ་པར་གྱུར་པ་དང་།</s>
    <s id="264:2">སེམས་བསྐྱེད་པ་རྣམས་མྱུར་དུ་བྱང་ཆུབ་ལ་གཞོལ་བར་བྱས་པ་ལེགས་སོ་ལེགས་སོ། །</s>
  </p>
  <p id="265">
    <s id="265:1">གསེར་ [111a.4]འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ལྷ་མོ་སྤོབས་པ་ཆེན་མོའི་ལེའུ་སྟེ་བཅྭ་ལྔ་པའོ།། །།</s>
  </p>
</text>
