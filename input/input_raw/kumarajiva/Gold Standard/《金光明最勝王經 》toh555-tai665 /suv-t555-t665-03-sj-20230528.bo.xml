<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་(མདོ་,མདོ་)སྡེའི་རྒྱལ་པོ། </s>
  </p>
  <p id="2">
    <s id="2:1">བམ་པོ་གཉིས་པ། </s>
  </p>
  <p id="3">
    <s id="3:1">དེ་ནས་</s>
    <s id="3:2">བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་</s>
    <s id="3:3">འཁོར་མང་པོའི་ནང་ནས་འདུག་པའི་སྟན་ལས་ལངས་ཏེ་</s>
    <s id="3:4">བླ་གོས་[34a.2]ཕྲག་པ་གཅིག་ཏུ་གཟར་ནས་</s>
    <s id="3:5">པུས་མོ་གཡས་པའི་ལྷ་ང་ས་ལ་བཙུགས་ཏེ་</s>
    <s id="3:6">གུས་པས་ཐལ་མོ་སྦྱར་ནས་</s>
    <s id="3:7">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ</s>
  </p>
  <p id="4">
    <s id="4:1">གསེར་དང་རིན་པོ་ཆེའི་མེ་ཏོག་དང་རིན་པོ་ཆེའི་རྒྱལ་མཚན་དང་། བ་དན་དང་། གདུགས་མཆོག་དམ་པས་མཆོད་པ་བྱས་ [34a.3]ནས་</s>
    <s id="4:2">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="5">
    <s id="5:1">བཅོམ་ལྡན་འདས་</s>
    <s id="5:2">བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟར་དེ་བཞིན་གཤེགས་པ་རྣམས་ཀྱི་ཤིན་ཏུ་ཟབ་པའི་གསང་བ་དག་ལ་</s>
    <s id="5:3">ཆོས་བཞིན་དུ་མངོན་པར་བསྒྲུབ་པར་བགྱི་ལགས།</s>
  </p>
  <p id="6">
    <s id="6:1">བཅོམ་ལྡན་འདས་ཀྱིས་བཀའ་སྩལ་ [34a.4]པ།</s>
    <s id="6:2">རིགས་ཀྱི་བུ་</s>
    <s id="6:3">ལེགས་པར་ཉོན་ལ་</s>
    <s id="6:4">ཤིན་ཏུ་ཡིད་ལ་ཟུངས་ཤིག་དང་།</s>
    <s id="6:5">ངས་ཁྱོད་ལ་རྣམ་པར་ཕྱེ་སྟེ་བསྟན་པར་བྱའོ། །</s>
  </p>
  <p id="7">
    <s id="7:1">རིགས་ཀྱི་བུ་</s>
    <s id="7:2">དེ་བཞིན་གཤེགས་པ་ཐམས་ཅད་ལ་སྐུ་རྣམ་པ་གསུམ་མངའ་སྟེ་</s>
    <s id="7:3">གསུམ་གང་ཞེ་ན།</s>
  </p>
  <p id="8">
    <s id="8:1">སྤྲུལ་པའི་སྐུ་དང་ལོངས་སྤྱོད་རྫོགས་པའི་སྐུ་དང་ཆོས་ [34a.5]ཀྱི་སྐུ་གང་ཡིན་པའོ། །</s>
  </p>
  <p id="9">
    <s id="9:1">འདི་ལྟར་སྐུ་རྣམ་པ་གསུམ་པོ་འདི་དག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཕུན་སུམ་ཚོགས་པ་ཡོངས་སུ་སྡུད་བར་བྱེད་དེ། </s>
  </p>
  <p id="10">
    <s id="10:1">གང་གིས་ཡང་དག་པར་རྟོགས་ཤིང་ཁོང་དུ་ཆུད་པར་གྱུར་ན་</s>
    <s id="10:2">མྱུར་དུ་འཁོར་བ་ལས་ངེས་པར་འབྱུང་བར་འགྱུར་ [34a.6]རོ། །</s>
  </p>
  <p id="11">
    <s id="11:1">བྱང་ཆུབ་སེམས་དཔས་ཇི་ལྟར་སྤྲུལ་པའི་སྐུ་ཁོང་དུ་ཆུད་པར་བྱ་ཞེ་ན</s>
  </p>
  <p id="12">
    <s id="12:1">རིགས་ཀྱི་བུ་</s>
    <s id="12:2">དེ་བཞིན་གཤེགས་པ་ནི་སྔོན་སྤྱོད་པའི་ས་ལ་གནས་པ་ན་</s>
    <s id="12:3">སེམས་ཅན་ཐམས་ཅད་ཀྱི་ཆེད་དུ་ཆོས་རྣམ་པ་སྣ་ཚོགས་མངོན་པར་བསྒྲུབས་སོ། །</s>
  </p>
  <p id="13">
    <s id="13:1">དེ་ལྟར་མངོན་པར་བསྒྲུབས་པ་ཡང་རྣལ་འབྱོར་ [34a.7]ཡོངས་སུ་རྫོགས་པའི་བར་དུ་མངོན་པར་བསྒྲུབས་པས་</s>
    <s id="13:2">རྣལ་འབྱོར་བསྒོམས་པའི་སྟོབས་ཀྱིས་ནི་མངའ་ཆེན་པོ་བརྙེས་ལ།</s>
  </p>
  <p id="14">
    <s id="14:1">མངའ་ཆེན་པོ་བརྙེས་པའི་མཐུས་ནི་</s>
    <s id="14:2">སེམས་ཅན་གྱི་བསམ་པ་ཇི་ལྟ་བ་དང་སེམས་ཅན་གྱི་སྤྱོད་པ་ཇི་ལྟ་བ་དང་སེམས་ཅན་གྱི་ཁམས་ཇི་ལྟ་བ་བཞིན་དུ་ [34b] [34b.1]</s>
    <s id="14:3">ཐམས་ཅད་ཐུགས་སུ་ཆུད་པས་</s>
    <s id="14:4">དུས་ལ་ཡང་མི་གཞེས་ཤིང་།</s>
  </p>
  <p id="15">
    <s id="15:1">དུས་དང་གནས་ལས་ཀྱང་ཡོལ་བར་མི་མཛད་པས་</s>
    <s id="15:2">དུས་དང་མཐུན་ཞིང་སྤྱོད་པ་དང་མཐུན་པར་རྗེས་སུ་མཐུན་པའི་ཆོས་སྟོན་པ་དང་།</s>
    <s id="15:3">སྐུ་རྣམ་པ་སྣ་ཚོགས་སྟོན་པ་གང་ཡིན་པ་དེ་ནི་སྤྲུལ་པའི་སྐུ་ཞེས་བྱའོ། །</s>
  </p>
  <p id="16">
    <s id="16:1">རིགས་ཀྱི་བུ་ [34b.2]</s>
    <s id="16:2">བྱང་ཆུབ་སེམས་དཔས་ཇི་ལྟར་ལོངས་སྤྱོད་རྫོགས་པའི་སྐུ་ཁོང་དུ་ཆུད་པར་བྱ་ཞེ་ན།</s>
  </p>
  <p id="17">
    <s id="17:1">འདི་ལྟར་དེ་བཞིན་གཤེགས་པ་རྣམས་བྱང་ཆུབ་སེམས་དཔའ་རྣམས་ཀྱིས་མངོན་པར་རྟོགས་པ་འཐོབ་པར་བྱ་བའི་ཕྱིར་དང་། </s>
  </p>
  <p id="18">
    <s id="18:1">དོན་དམ་པའི་བདེན་པ་བསྟན་ནས་</s>
    <s id="18:2">འཁོར་བ་དང་མྱ་ངན་ལས་ [34b.3]འདས་པ་རོ་གཅིག་པ་ཉིད་དུ་ཤེས་པར་བྱ་བའི་ཕྱིར་དང་།</s>
  </p>
  <p id="19">
    <s id="19:1">འཇིག་ཚོགས་ལ་ལྟ་བ་ཡོངས་སུ་བསལ་ནས་འཇིགས་ཤིང་སྐྲག་པ་དང་རབ་ཏུ་དགའ་བ་བསྐྱེད་པའི་ཕྱིར་དང་། </s>
  </p>
  <p id="20">
    <s id="20:1">སངས་རྒྱས་ཀྱི་ཆོས་མཐའ་མེད་པའི་གཞི་མཛད་པའི་ཕྱིར་དང་། </s>
  </p>
  <p id="21">
    <s id="21:1">ཡང་དག་པ་ཇི་ལྟ་བ་བཞིན་དུ་</s>
    <s id="21:2">དེ་བཞིན་ [34b.4]ཉིད་དང་།</s>
  </p>
  <p id="22">
    <s id="22:1">དེ་བཞིན་ཉིད་ཀྱི་ཡེ་ཤེས་དང་།</s>
    <s id="22:2">སྔོན་གྱི་སྨོན་ལམ་གྱི་སྟོབས་དང་རྗེས་སུ་མཐུན་པའི་ཕྱིར་</s>
    <s id="22:3">སྐུ་གང་གིས་མཚན་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུ་ཕུན་སུམ་ཚོགས་པ་དང་། དབུ་དང་། རྒྱབ་ཀྱི་འོད་ཡོངས་སུ་རྫོགས་པ་སྟོན་པ་</s>
    <s id="22:4">གང་ཡིན་པ་དེ་ནི་ལོངས་ [34b.5]སྤྱོད་རྫོགས་པའི་སྐུ་ཞེས་བྱའོ། །</s>
  </p>
  <p id="23">
    <s id="23:1">རིགས་ཀྱི་བུ་</s>
    <s id="23:2">བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟར་ཆོས་ཀྱི་སྐུ་ཁོང་དུ་ཆུད་པར་བྱ་ཞེ་ན།</s>
  </p>
  <p id="24">
    <s id="24:1">ཉོན་མོངས་པའི་སྒྲིབ་པ་ལ་སོགས་པ་ཡོངས་སུ་བསལ་ནས་</s>
  </p>
  <p id="25">
    <s id="25:1">དགེ་བའི་ཆོས་རྣམས་ཡོངས་སུ་རྫོགས་པར་གྱུར་པའི་ཕྱིར་</s>
    <s id="25:2">དེ་བཞིན་ཉིད་ [34b.6]དང་། དེ་བཞིན་ཉིད་ཀྱི་ཡེ་ཤེས་ཁོ་ན་དང་ལྡན་པར་གྱུར་པ་</s>
    <s id="25:3">གང་ཡིན་པ་དེ་ནི་ཆོས་ཀྱི་སྐུ་ཞེས་བྱའོ། །</s>
  </p>
  <p id="26">
    <s id="26:1">སྐུ་སྔ་མ་རྣམ་པ་གཉིས་ནི་བཏགས་པ་ཙམ་དུ་ཡོད་པ་ཡིན་ལ་</s>
    <s id="26:2">སྐུ་གསུམ་པ་འདི་ནི་ཡང་དག་པར་ཡོད་པ་ཡིན་ཏེ།</s>
  </p>
  <p id="27">
    <s id="27:1">སྐུ་སྔ་མ་གཉིས་ཀྱི་རྩ་བར་གྱུར་པའི་ཕྱིར་རོ། །</s>
  </p>
  <p id="28">
    <s id="28:1">དེ་ཅིའི་ཕྱིར་ [34b.7]ཞེ་ན། </s>
  </p>
  <p id="29">
    <s id="29:1">ཆོས་ཀྱི་དེ་བཞིན་ཉིད་དང་། རྣམ་པར་མི་རྟོག་པའི་ཡེ་ཤེས་ལས་མ་གཏོགས་པར་</s>
    <s id="29:2">སངས་རྒྱས་ཐམས་ཅད་ལས་གུད་ན་ཆོས་གཞན་མི་མངའ་སྟེ།</s>
  </p>
  <p id="30">
    <s id="30:1">སངས་རྒྱས་ཐམས་ཅད་ནི་མཁྱེན་པ་ཕུན་སུམ་ཚོགས་པར་གྱུར་ན་</s>
  </p>
  <p id="31">
    <s id="31:1">ཉོན་མོངས་པ་ཐམས་ཅད་གཏན་དུ་ཉེ་བར་ཞི་ཞིང་ [35a] [35a.1]ཟད་ནས་</s>
  </p>
  <p id="32">
    <s id="32:1">སངས་རྒྱས་ཀྱིས་རྣམ་པར་དག་པ་བརྙེས་པར་འགྱུར་བས། </s>
  </p>
  <p id="33">
    <s id="33:1">དེའི་ཕྱིར་ཆོས་ཀྱི་དེ་བཞིན་ཉིད་དང་དེ་བཞིན་ཉིད་ཀྱི་ཡེ་ཤེས་ཀྱིས་ནི་སངས་རྒྱས་ཀྱི་ཆོས་ཐམས་ཅད་ཡོངས་སུ་སྡུད་པར་འགྱུར་རོ། །</s>
  </p>
  <p id="34">
    <s id="34:1">གཞན་ཡང་རིགས་ཀྱི་བུ་</s>
    <s id="34:2">སངས་རྒྱས་ཐམས་ཅད་ནི་ [35a.2]བདག་དང་གཞན་ལ་ཕན་འདོགས་པའི་མཐར་བྱོན་པ་ཡིན་པས།</s>
  </p>
  <p id="35">
    <s id="35:1">བདག་ལ་ཕན་འདོགས་པ་ནི་ཆོས་ཀྱི་དེ་བཞིན་ཉིད་དོ། །</s>
  </p>
  <p id="36">
    <s id="36:1">གཞན་ལ་ཕན་འདོགས་པ་ནི་དེ་བཞིན་ཉིད་ཀྱི་ཡེ་ཤེས་སོ། །</s>
  </p>
  <p id="37">
    <s id="37:1">བདག་དང་གཞན་ལ་ཕན་འདོགས་པར་མཛད་པ་ལ་མངའ་བརྙེས་ནས་</s>
    <s id="37:2">མཛད་པ་མཐའ་ཡས་ [35a.3]པ་རྣམ་པ་སྣ་ཚོགས་ཡོངས་སུ་རྫོགས་པར་གྱུར་པའི་ཕྱིར་</s>
  </p>
  <p id="38">
    <s id="38:1">དེ་ལྟ་བས་ན་སངས་རྒྱས་ཀྱི་ཆོས་ཐམས་ཅད་བྱེ་བྲག་ཐ་དད་པ་རྣམ་པ་སྣ་ཚོགས་ཚད་མེད་ཅིང་མཐའ་མེད་པ་སྙེད་ཡོད་པར་རྣམ་པར་ཕྱེ་བ་ཡིན་ནོ། །</s>
  </p>
  <p id="39">
    <s id="39:1">རིགས་ཀྱི་བུ་</s>
    <s id="39:2">འདི་ལྟ་སྟེ་དཔེར་ན་ཡང་དག་པ་མ་ཡིན་པའི་རྣམ་པར་རྟོག་པ་ལ་ [35a.4]བརྟེན་ནས་</s>
  </p>
  <p id="40">
    <s id="40:1">ཉོན་མོངས་པ་རྣམ་པ་སྣ་ཚོགས་དང་།  ལས་ཀྱི་རྒྱུ་རྣམ་པ་སྣ་ཚོགས་དང་། འབྲས་བུ་རྣམ་པར་སྨིན་པ་རྣམ་པ་སྣ་ཚོགས་བསྟན་པ་</s>
    <s id="40:2">དེ་བཞིན་དུ་ཆོས་ཀྱི་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་ལ་བརྟེན་ནས་</s>
    <s id="40:3">ཀྱང་སངས་རྒྱས་ཀྱི་ཆོས་རྣམ་པ་སྣ་ཚོགས་དང་། [35a.5] རང་སངས་རྒྱས་ཀྱི་ཆོས་རྣམ་པ་སྣ་ཚོགས་དང་།  ཉན་ཐོས་ཀྱི་ཆོས་རྣམ་པ་སྣ་ཚོགས་སྟོན་པར་མཛད་དོ། །</s>
  </p>
  <p id="41">
    <s id="41:1">ཆོས་ཀྱི་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་ལ་བརྟེན་ནས་</s>
  </p>
  <p id="42">
    <s id="42:1">སངས་རྒྱས་ཀྱི་ཆོས་ཐམས་ཅད་ལ་རང་དབང་ཐོབ་ནས་ཕུན་སུམ་ཚོགས་པར་འགྱུར་བས་ [35a.6]</s>
    <s id="42:2">འདི་ནི་མཆོག་ཏུ་བསམ་གྱིས་མི་ཁྱབ་པ་ཞེས་བྱའོ། །</s>
  </p>
  <p id="43">
    <s id="43:1">འདི་ལྟ་སྟེ་དཔེར་ན་ནམ་མཁའ་ལ་རི་མོ་བྲིས་ཏེ་རྒྱན་དུ་བྱེད་པ་</s>
    <s id="43:2">གང་ཡིན་པ་དེ་ནི་བསམ་གྱིས་མི་ཁྱབ་པ་ཡིན་ནོ། །</s>
  </p>
  <p id="44">
    <s id="44:1">དེ་བཞིན་དུ་ཆོས་ཀྱི་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་ལ་བརྟེན་ནས་</s>
    <s id="44:2">སངས་རྒྱས་ཀྱི་ཆོས་ཡོངས་སུ་ [35a.7]རྫོགས་པར་བྱེད་པ་ཡང་བསམ་གྱིས་མི་ཁྱབ་པ་ཡིན་ནོ། །</s>
  </p>
  <p id="45">
    <s id="45:1">རིགས་ཀྱི་བུ་</s>
    <s id="45:2">ཇི་ལྟར་ན་ཆོས་ཀྱི་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་གཉིས་ལ་རྣམ་པར་རྟོག་པ་མི་མངའ་བར་ཡང་</s>
    <s id="45:3">རང་གི་ངང་གིས་མཛད་པའི་དངོས་པོ་དག་ཕུན་སུམ་ཚོགས་པར་འགྱུར་ཞེ་ན</s>
  </p>
  <p id="46">
    <s id="46:1">རིགས་ཀྱི་བུ་ [35b] [35b.1]</s>
    <s id="46:2">འདི་ལྟ་སྟེ་དཔེར་ན་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པར་སྨོན་ལམ་ལ་མངའ་བརྙེས་པའི་ཕྱིར་</s>
    <s id="46:3">མཛད་པའི་དངོས་པོ་རྣམ་པ་སྣ་ཚོགས་པ་ཕུན་སུམ་ཚོགས་པར་འགྱུར་བ་</s>
    <s id="46:4">དེ་བཞིན་དུ་ཆོས་ཀྱི་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་མཛད་པའི་དངོས་པོ་དེ་དག་ཡོངས་ [35b.2]སུ་གྲུབ་པ་ལ་མངའ་བརྙེས་པ་ཡང་དེ་བཞིན་ནོ། །</s>
  </p>
  <p id="47">
    <s id="47:1">གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་སེམས་མེད་པའི་ཏིང་ངེ་འཛིན་ལ་སྙོམས་པར་འཇུག་ཀྱང་</s>
    <s id="47:2">སྔོན་གྱི་སྨོན་ལམ་ལ་བརྟེན་ནས་</s>
    <s id="47:3">ཏིང་ངེ་འཛིན་ལས་ལངས་ཏེ་བྱ་བ་མང་པོ་རྣམས་ལ་མངོན་པར་འདུ་བྱེད་དོ། །</s>
  </p>
  <p id="48">
    <s id="48:1">[35b.3]དེ་བཞིན་དུ་ཆོས་གཉིས་པོ་དག་ལ་རྣམ་པར་རྟོག་པ་མི་མངའ་བར་ཡང་</s>
    <s id="48:2">རང་གི་ངང་གིས་མཛད་པ་དག་ཡོངས་སུ་རྫོགས་པར་འགྱུར་རོ། །</s>
  </p>
  <p id="49">
    <s id="49:1">རིགས་ཀྱི་བུ་</s>
    <s id="49:2">འདི་ལྟ་སྟེ་དཔེར་ན་ཉི་མ་དང་ཟླ་བ་ལ་ཡང་རྣམ་པར་རྟོག་པ་མེད།</s>
  </p>
  <p id="50">
    <s id="50:1">ཆུ་དང་མེ་ལོང་ལ་ཡང་རྣམ་པར་རྟོག་པ་མེད། </s>
  </p>
  <p id="51">
    <s id="51:1">འོད་སྣང་བ་ལ་ཡང་ [35b.4]རྣམ་པར་རྟོག་པ་མེད་མོད་ཀྱི། </s>
  </p>
  <p id="52">
    <s id="52:1">འོན་ཀྱང་གསུམ་འདུས་པ་ལས་གཟུགས་བརྙན་འབྱུང་བར་འགྱུར་རོ། །</s>
  </p>
  <p id="53">
    <s id="53:1">དེ་བཞིན་དུ་ཆོས་ཀྱི་དེ་བཞིན་ཉིད་དང་།  དེ་བཞིན་ཉིད་ཀྱི་ཡེ་ཤེས་ལ་ཡང་རྣམ་པར་རྟོག་པ་མི་མངའ་མོད་ཀྱི།</s>
  </p>
  <p id="54">
    <s id="54:1">འོན་ཀྱང་སྨོན་ལམ་ལ་མངའ་བརྙེས་པའི་ཕྱིར་</s>
    <s id="54:2">སེམས་ཅན་ [35b.5]སྐལ་བ་དང་ལྡན་པ་དག་ལ་</s>
    <s id="54:3">ལོངས་སྤྱོད་རྫོགས་པ་དང་། སྤྲུལ་པའི་སྐུ་ཉི་ཟླའི་གཟུགས་བརྙན་འདུས་པ་ལས་སྣང་བ་བཞིན་དུ་སྟོན་པར་མཛད་དོ། །</s>
  </p>
  <p id="55">
    <s id="55:1">གཞན་ཡང་རིགས་ཀྱི་བུ་</s>
    <s id="55:2">འདི་ལྟ་སྟེ་དཔེར་ན་ཚད་མེད་དཔག་ཏུ་མེད་པའི་ཆུ་དང་མེ་ལོང་དག་འོད་སྣང་བ་ལ་བརྟེན་པའི་ཕྱིར་</s>
  </p>
  <p id="56">
    <s id="56:1">ནམ་ [35b.6]མཁའ་ལ་གཟུགས་བརྙན་མཚན་མ་ཐ་དད་པ་རྣམ་པ་སྣ་ཚོགས་སྟོན་པར་བྱེད་ཀྱང་</s>
    <s id="56:2">ནམ་མཁའ་ནི་མཚན་མ་མེད་པ་ཉིད་དོ། །</s>
  </p>
  <p id="57">
    <s id="57:1">རིགས་ཀྱི་བུ་</s>
    <s id="57:2">དེ་བཞིན་དུ་སློབ་མ་རྣམས་འདུལ་བ་གང་ཡིན་པ་དེ་ནི་ཆོས་ཀྱི་སྐུའི་གཟུགས་བརྙན་ཡིན་ཏེ།</s>
  </p>
  <p id="58">
    <s id="58:1">སྨོན་ལམ་གྱི་མཐུས་</s>
    <s id="58:2">སྐུ་རྣམ་པ་གཉིས་ལས་ [35b.7]མཚན་མ་རྣམ་པ་སྣ་ཚོགས་སྣང་ཡང་</s>
    <s id="58:3">ཆོས་ཀྱི་སྐུའི་ས་ལ་ནི་ཐ་དད་པའི་མཚན་མ་མི་མངའོ། །</s>
  </p>
  <p id="59">
    <s id="59:1">རིགས་ཀྱི་བུ་</s>
    <s id="59:2">སྐུ་གཉིས་པོ་དེ་དག་ལ་བརྟེན་ནས་ནི་</s>
    <s id="59:3">སངས་རྒྱས་ཐམས་ཅད་ཀྱིས་ལྷག་མ་དང་བཅས་པའི་མྱ་ངན་ལས་འདས་པ་བསྟན་ཏོ། །</s>
  </p>
  <p id="60">
    <s id="60:1">ཆོས་ཀྱི་སྐུ་དེ་ལ་བརྟེན་ནས་ནི་</s>
    <s id="60:2">ལྷག་མ་ [36a] [36a.1]མེད་པའི་མྱ་ངན་ལས་འདས་པ་བསྟན་ཏོ། །</s>
  </p>
  <p id="61">
    <s id="61:1">དེ་ཅིའི་ཕྱིར་ཞེ་ན།</s>
    <s id="61:2">ཆོས་ཐམས་ཅད་ནི་མཐར་ཟད་པར་འགྱུར་བའི་ཕྱིར་རོ། །</s>
  </p>
  <p id="62">
    <s id="62:1">སྐུ་གསུམ་པོ་འདི་དག་ལ་བརྟེན་ནས་ནི་</s>
    <s id="62:2">སངས་རྒྱས་ཐམས་ཅད་ཀྱིས་མི་གནས་པའི་མྱ་ངན་ལས་འདས་པ་བསྟན་ཏོ། །</s>
  </p>
  <p id="63">
    <s id="63:1">སྐུ་གཉིས་ཀྱི་ཕྱིར་ [36a.2]ནི་</s>
    <s id="63:2">མྱ་ངན་ལས་འདས་པ་ལ་མི་གནས་ཏེ།</s>
  </p>
  <p id="64">
    <s id="64:1">ཆོས་ཀྱི་སྐུ་ལས་གུད་ན་ཡང་སངས་རྒྱས་གཞན་མེད་པས་སོ། །</s>
  </p>
  <p id="65">
    <s id="65:1">ཅིའི་ཕྱིར་སྐུ་གཉིས་མྱ་ངན་ལས་འདས་པ་ལ་མི་གནས་ཞེ་ན། </s>
  </p>
  <p id="66">
    <s id="66:1">སྐུ་གཉིས་པོ་དེ་དག་ནི་བརྟགས་པ་ཙམ་སྟེ། </s>
  </p>
  <p id="67">
    <s id="67:1">ཡང་དག་པ་མ་ཡིན་པས་</s>
    <s id="67:2">སྐད་ཅིག་མར་སྐྱེ་ཞིང་འགག་ [36a.3]པ་དང་བཅས་པས་</s>
    <s id="67:3">ངེས་པར་མི་གནས་པའི་ཕྱིར་</s>
    <s id="67:4">ཡང་དང་ཡང་དུ་འབྱུང་ཞིང་</s>
    <s id="67:5">ངེས་པ་མེད་པའི་ཕྱིར་རོ། །</s>
  </p>
  <p id="68">
    <s id="68:1">ཆོས་ཀྱི་སྐུ་ནི་དེ་ལྟ་མ་ཡིན་པས་</s>
    <s id="68:2">དེའི་ཕྱིར་སྐུ་གཉིས་པོ་མྱ་ངན་ལས་འདས་པ་ལ་མི་གནས་སོ། །</s>
  </p>
  <p id="69">
    <s id="69:1">ཆོས་ཀྱི་སྐུ་ནི་གཉིས་སུ་མེད་པས་</s>
    <s id="69:2">དེའི་ཕྱིར་མྱ་ངན་ལས་འདས་པ་ལ་མི་གནས་ [36a.4]ཏེ།</s>
  </p>
  <p id="70">
    <s id="70:1">དེ་ལྟ་བས་ན་སྐུ་གསུམ་པོ་དེ་དག་ལ་བརྟེན་ནས་མི་གནས་པའི་མྱ་ངན་ལས་འདས་པ་བསྟན་པ་ཡིན་ནོ། །</s>
  </p>
  <p id="71">
    <s id="71:1">རིགས་ཀྱི་བུ་</s>
    <s id="71:2">སོ་སོའི་སྐྱེ་བོ་ཐམས་ཅད་ནི་</s>
    <s id="71:3">མཚན་ཉིད་གསུམ་དང་ལྡན་པའི་ཕྱིར་</s>
    <s id="71:4">འཆིང་བ་དང་བཅས་ཤིང་སྒྲིབ་པ་དང་བཅས་པས་</s>
    <s id="71:5">སྐུ་གསུམ་པོ་དག་ཐག་རིང་དུ་སྤོང་ཞིང་</s>
    <s id="71:6">སྐུ་ [36a.5]གསུམ་པོ་དག་དང་ཉེ་བར་མི་འགྱུར་རོ། །</s>
  </p>
  <p id="72">
    <s id="72:1">གསུམ་གང་ཞེ་ན། </s>
  </p>
  <p id="73">
    <s id="73:1">ཀུན་ཏུ་བརྟགས་པའི་མཚན་ཉིད་དང་། </s>
  </p>
  <p id="74">
    <s id="74:1">གཞན་གྱི་དབང་ལས་བྱུང་བའི་མཚན་ཉིད་དང་</s>
    <s id="74:2">ཡོངས་སུ་གྲུབ་པའི་མཚན་ཉིད་དོ། །</s>
  </p>
  <p id="75">
    <s id="75:1">འདི་ལྟར་མཚན་ཉིད་འདི་དག་ཡོངས་སུ་མ་ཤེས་པའི་ཕྱིར་དང་</s>
    <s id="75:2">ཞི་བར་མ་གྱུར་པའི་ཕྱིར་ [36a.6]དང་</s>
    <s id="75:3">ཡོངས་སུ་མ་དག་པའི་ཕྱིར་ཏེ།</s>
  </p>
  <p id="76">
    <s id="76:1">དེ་ལྟ་བས་ན་སྐུ་གསུམ་པོ་འདི་དག་དང་ཉེ་བར་མ་གྱུར་པ་ཡིན་ནོ། །</s>
  </p>
  <p id="77">
    <s id="77:1">འདི་ལྟར་མཚན་ཉིད་གསུམ་པོ་འདི་དག་ཤེས་ཤིང་ཉེ་བར་ཞི་བ་དང་ཡོངས་སུ་དག་པར་གྱུར་པའི་ཕྱིར་</s>
    <s id="77:2">དེ་ལྟ་བས་ན་སངས་རྒྱས་བཅོམ་ལྡན་འདས་རྣམས་སྐུ་གསུམ་དང་ལྡན་པར་ [36a.7]འགྱུར་བ་ཡིན་ནོ། །</s>
  </p>
  <p id="78">
    <s id="78:1">རིགས་ཀྱི་བུ་</s>
    <s id="78:2">བྱིས་པ་སོ་སོའི་སྐྱེ་བོ་རྣམས་ནི་སེམས་རྣམ་པ་གསུམ་པོ་འདི་དག་མ་སྤངས་པའི་ཕྱིར་</s>
    <s id="78:3">སྐུ་གསུམ་པོ་དག་ཐག་རིང་དུ་སྤངས་ནས་ཉེ་བར་མི་འགྱུར་བ་ཡིན་ནོ། །</s>
  </p>
  <p id="79">
    <s id="79:1">གསུམ་གང་ཞེ་ན།</s>
    <s id="79:2">བྱ་བ་སློང་བའི་སེམས་དང་།</s>
    <s id="79:3">རྩ་བ་ལ་བརྟེན་པའི་སེམས་དང་།</s>
    <s id="79:4">རྩ་ [36b] [36b.1]བའི་སེམས་གང་ཡིན་པའོ། །</s>
  </p>
  <p id="80">
    <s id="80:1">ཐུལ་བར་བྱེད་པའི་ལམ་རྣམས་ལ་བརྟེན་ནས་ནི་</s>
  </p>
  <p id="81">
    <s id="81:1">བྱ་བ་སློང་བའི་སེམས་ཟད་པར་འགྱུར་རོ། །</s>
  </p>
  <p id="82">
    <s id="82:1">ཆོས་ཀྱིས་སྤོང་བའི་ལམ་ལ་བརྟེན་ནས་ནི་</s>
    <s id="82:2">རྩ་བ་ལ་བརྟེན་པའི་སེམས་ཟད་པར་འགྱུར་རོ། །</s>
  </p>
  <p id="83">
    <s id="83:1">མཆོག་ཏུ་འགྱུར་བའི་ལམ་ལ་བརྟེན་ནས་ནི། </s>
  </p>
  <p id="84">
    <s id="84:1">རྩ་བའི་སེམས་ཟད་ [36b.2]པར་འགྱུར་རོ། །</s>
  </p>
  <p id="85">
    <s id="85:1">བྱ་བ་སློང་བའི་སེམས་ཉེ་བར་ཞི་བར་གྱུར་པའི་ཕྱིར་ནི་</s>
    <s id="85:2">སྤྲུལ་པའི་སྐུ་སྟོན་པར་འགྱུར་རོ། །</s>
  </p>
  <p id="86">
    <s id="86:1">རྩ་བ་ལ་བརྟེན་པའི་སེམས་ཉེ་བར་ཞི་བར་གྱུར་པའི་ཕྱིར་ནི་</s>
    <s id="86:2">ལོངས་སྤྱོད་རྫོགས་པའི་སྐུ་སྟོན་པར་འགྱུར་རོ། །</s>
  </p>
  <p id="87">
    <s id="87:1">རྩ་བའི་སེམས་ཉེ་བར་ཞི་བར་གྱུར་པའི་ཕྱིར་ནི་</s>
    <s id="87:2">ཆོས་ཀྱི་སྐུ་འཐོབ་ [36b.3]པར་འགྱུར་བས་</s>
    <s id="87:3">དེའི་ཕྱིར་དེ་བཞིན་གཤེགས་པ་ཐམས་ཅད་སྐུ་གསུམ་དང་ལྡན་པར་གྱུར་པ་ཡིན་ནོ། །</s>
  </p>
  <p id="88">
    <s id="88:1">རིགས་ཀྱི་བུ་</s>
    <s id="88:2">སངས་རྒྱས་ཐམས་ཅད་ནི་སྐུ་དང་པོའི་དབང་གིས་སངས་རྒྱས་རྣམས་དང་མཛད་པ་མཚུངས་པ་དང་།</s>
    <s id="88:3">སྐུ་གཉིས་པའི་དབང་གིས་སངས་རྒྱས་རྣམས་དང་དགོངས་པ་ [36b.4]མཚུངས་པ་དང་།</s>
  </p>
  <p id="89">
    <s id="89:1">སྐུ་གསུམ་པའི་དབང་གིས་སངས་རྒྱས་རྣམས་དང་སྐུ་མཚུངས་པར་གྱུར་པ་ཡིན་ནོ། །</s>
  </p>
  <p id="90">
    <s id="90:1">རིགས་ཀྱི་བུ་</s>
    <s id="90:2">སངས་རྒྱས་རྣམས་ཀྱི་སྐུ་དང་པོ་གང་ཡིན་པ་དེ་ནི་</s>
    <s id="90:3">སེམས་ཅན་གྱི་མོས་པའི་རྗེས་སུ་རྣམ་པ་མང་པོ་དང་ལྡན་པའི་ཕྱིར་</s>
    <s id="90:4">མཚན་ཉིད་སྣ་ཚོགས་སྟོན་པར་མཛད་པས་ [36b.5]</s>
    <s id="90:5">དེའི་ཕྱིར་མང་པོར་བསྟན་པ་ཡིན་ནོ། །</s>
  </p>
  <p id="91">
    <s id="91:1">སངས་རྒྱས་ཀྱི་སྐུ་གཉིས་པ་གང་ཡིན་པ་དེ་ནི་</s>
    <s id="91:2">སློབ་མ་རྣམས་ཡིད་གཅིག་ཏུ་གྱུར་པའི་ཕྱིར་</s>
    <s id="91:3">མཚན་ཉིད་གཅིག་ཁོ་ན་སྟོན་པར་མཛད་པས་</s>
    <s id="91:4">དེའི་ཕྱིར་གཅིག་ཏུ་བསྟན་པ་ཡིན་ནོ། །</s>
  </p>
  <p id="92">
    <s id="92:1">སངས་རྒྱས་ཀྱི་སྐུ་གསུམ་པ་གང་ཡིན་པ་དེ་ནི་</s>
    <s id="92:2">མཚན་མ་གཉིས་ [36b.6]ཀྱི་རྣམ་པ་ཐམས་ཅད་ཀུན་ཏུ་ཁྱབ་ཅིང་</s>
    <s id="92:3">མཚན་ཉིད་དུ་འཛིན་པའི་སྤྱོད་ཡུལ་མ་ཡིན་པས་</s>
    <s id="92:4">དེའི་ཕྱིར་གཅིག་པ་ཡང་མ་ཡིན་ཐ་དད་པ་ཡང་མ་ཡིན་པ་ཞེས་བསྟན་ཏོ། །</s>
  </p>
  <p id="93">
    <s id="93:1">རིགས་ཀྱི་བུ་</s>
    <s id="93:2">སྐུ་དང་པོ་གང་ཡིན་པ་དེ་ནི་ལོངས་སྤྱོད་རྫོགས་པའི་སྐུ་ལ་བརྟེན་ནས་རབ་ཏུ་སྣང་བར་འགྱུར་རོ། །</s>
    <s id="93:3">སྐུ་ [36b.7]གཉིས་པ་གང་ཡིན་པ་དེ་ནི་ཆོས་ཀྱི་སྐུ་ལ་བརྟེན་ནས་རབ་ཏུ་སྣང་བར་འགྱུར་རོ། །</s>
    <s id="93:4">ཆོས་ཀྱི་སྐུ་གང་ཡིན་པ་དེ་ནི་ཡང་དག་པར་ཡོད་པ་མ་ཡིན་པས་</s>
    <s id="93:5">བརྟེན་པའི་གནས་ཅི་ཡང་མི་མངའོ། །</s>
  </p>
  <p id="94">
    <s id="94:1">རིགས་ཀྱི་བུ་</s>
    <s id="94:2">འདི་ལྟར་ཆོས་གསུམ་པོ་དེ་དག་ནི་</s>
    <s id="94:3">རྟག་པའི་དོན་དང་ལྡན་པའི་ཕྱིར་ནི་རྟག་པ་ཞེས་ [37a] [37a.1]བྱའོ། ། བསྟན་ལ་</s>
    <s id="94:4">མི་རྟག་པའི་དོན་དང་ལྡན་པའི་ཕྱིར་ནི་མི་རྟག་པ་ཞེས་བསྟན་ཏེ།</s>
  </p>
  <p id="95">
    <s id="95:1">སྤྲུལ་པའི་སྐུ་གང་ཡིན་པ་དེ་ནི་རྟག་པར་ཆོས་ཀྱི་འཁོར་ལོ་བསྐོར་ཞིང་</s>
    <s id="95:2">དེ་དང་དེ་དག་ཏུ་རྐྱེན་ཇི་ལྟ་བ་བཞིན་དུ་ཐབས་མཁས་པ་སྟོན་པ་ལ་རྒྱུན་འཆད་པ་མེད་པའི་ཕྱིར་</s>
    <s id="95:3">དེ་ལྟ་བས་ན་ [37a.2]རྟག་པ་ཞེས་བསྟན་ཏོ། །</s>
  </p>
  <p id="96">
    <s id="96:1">རྩ་བ་མ་ཡིན་པའི་ཕྱིར་དང་</s>
    <s id="96:2">ཕུན་སུམ་ཚོགས་པའི་མཛད་པ་ཆེན་པོ་མངོན་དུ་མི་འབྱུང་བའི་ཕྱིར་</s>
    <s id="96:3">དེ་ལྟ་བས་ན་མི་རྟག་པ་ཞེས་བསྟན་ཏོ། །</s>
  </p>
  <p id="97">
    <s id="97:1">ལོངས་སྤྱོད་རྫོགས་པའི་སྐུ་གང་ཡིན་པ་དེ་ནི་</s>
    <s id="97:2">ཐོག་མ་མེད་པའི་དུས་ནས་རྒྱུན་འཆད་པ་མེད་པར་</s>
    <s id="97:3">སངས་རྒྱས་ཐམས་ཅད་ [37a.3]ཀྱི་མ་འདྲེས་པའི་ཆོས་རྣམས་ཡོངས་སུ་སྡུད་ཅིང་འཛིན་པའི་ཕྱིར་དང་།</s>
  </p>
  <p id="98">
    <s id="98:1">སེམས་ཅན་ཟད་པ་མེད་པ་བཞིན་དུ་མཛད་པ་ལ་ཡང་ཟད་པ་མི་མངའ་བའི་ཕྱིར་</s>
    <s id="98:2">རྟག་པ་ཞེས་བསྟན་ཏོ། །</s>
  </p>
  <p id="99">
    <s id="99:1">རྩ་བ་མ་ཡིན་པའི་ཕྱིར་</s>
    <s id="99:2">དང་ཕུན་སུམ་ཚོགས་པའི་མཛད་པ་ཆེན་པོ་མངོན་དུ་མི་འབྱུང་བའི་ཕྱིར་</s>
    <s id="99:3">མི་རྟག་པ་ [37a.4]ཞེས་བསྟན་ཏོ། །</s>
  </p>
  <p id="100">
    <s id="100:1">ཆོས་ཀྱི་སྐུ་གང་ཡིན་པ་དེ་ནི་</s>
    <s id="100:2">མངོན་པར་འདུ་བྱེད་པའི་ཆོས་ཀྱང་མ་ཡིན་ལ་</s>
    <s id="100:3">ཐ་དད་པའི་མཚན་ཉིད་ཀྱང་མི་མངའ་ཞིང་</s>
    <s id="100:4">རྩ་བ་ཡིན་པར་གྱུར་པའི་ཕྱིར་དང་།</s>
    <s id="100:5">ནམ་མཁའ་དང་མཚུངས་པར་གྱུར་པའི་ཕྱིར་</s>
    <s id="100:6">རྟག་པ་ཞེས་བསྟན་ཏོ། །</s>
  </p>
  <p id="101">
    <s id="101:1">རིགས་ [37a.5]ཀྱི་བུ་</s>
    <s id="101:2">རྣམ་པར་མི་རྟོག་པའི་ཡེ་ཤེས་ལས་གུད་ན་</s>
  </p>
  <p id="102">
    <s id="102:1">མཆོག་ཏུ་གྱུར་པའི་ཡེ་ཤེས་མེད་ལ་</s>
    <s id="102:2">ཆོས་ཀྱི་དེ་བཞིན་ཉིད་ལས་གུད་ན་</s>
  </p>
  <p id="103">
    <s id="103:1">ཡང་མཆོག་ཏུ་གྱུར་པའི་སྤྱོད་ཡུལ་མེད་པས་</s>
    <s id="103:2">ཆོས་ཀྱི་དེ་བཞིན་ཉིད་གང་ཡིན་པ་དེ་དང་།</s>
  </p>
  <p id="104">
    <s id="104:1">ཤེས་རབ་ཀྱི་དེ་བཞིན་ཉིད་གང་ཡིན་པ་</s>
    <s id="104:2">དེའི་དེ་བཞིན་ཉིད་རྣམ་པ་གཉིས་ [37a.6]པོ་གང་ཡིན་པ་</s>
    <s id="104:3">དེ་ནི་དེ་བཞིན་ཉིད་གཅིག་པ་ཡང་མ་ཡིན།</s>
  </p>
  <p id="105">
    <s id="105:1">ཐ་དད་པ་ཡང་མ་ཡིན་ཏེ། </s>
  </p>
  <p id="106">
    <s id="106:1">དེའི་ཕྱིར་ཆོས་ཀྱི་སྐུ་ནི་ཤེས་རབ་རྣམ་པར་དག་པར་གྱུར་པའི་ཕྱིར་དང་། </s>
  </p>
  <p id="107">
    <s id="107:1">འགོག་བ་རྣམ་པར་དག་པར་གྱུར་པའི་ཕྱིར་</s>
    <s id="107:2">གཉིས་རྣམ་པར་དག་པར་གྱུར་པ་ཡིན་པས་</s>
    <s id="107:3">དེས་ན་ཆོས་ཀྱི་སྐུ་ནི་རྣམ་ [37a.7]པར་དག་པ་ཕུན་སུམ་ཚོགས་པར་གྱུར་པ་ཡིན་ནོ། །</s>
  </p>
  <p id="108">
    <s id="108:1">གཞན་ཡང་རིགས་ཀྱི་བུ་</s>
    <s id="108:2">སྐུ་གསུམ་པོ་དག་རབ་ཏུ་རྣམ་པར་དབྱེ་ན་</s>
    <s id="108:3">ཐ་དད་པ་རྣམ་པ་བཞིར་འགྱུར་ཏེ།</s>
  </p>
  <p id="109">
    <s id="109:1">སྤྲུལ་པའི་སྐུ་ཡིན་ལ་ལོངས་སྤྱོད་རྫོགས་པའི་སྐུ་མ་ཡིན་པ་ཡང་ཡོད། </s>
  </p>
  <p id="110">
    <s id="110:1">ལོངས་སྤྱོད་རྫོགས་པའི་སྐུ་ཡིན་ལ་སྤྲུལ་ [37b] [37b.1]པའི་སྐུ་མ་ཡིན་པ་ཡང་ཡོད། </s>
  </p>
  <p id="111">
    <s id="111:1">སྤྲུལ་པའི་སྐུ་ཡང་ཡིན་ལ་ལོངས་སྤྱོད་རྫོགས་པའི་སྐུ་ཡང་ཡིན་པ་ཡང་ཡོད། </s>
  </p>
  <p id="112">
    <s id="112:1">སྤྲུལ་པའི་སྐུ་ཡང་མ་ཡིན་ལ་ལོངས་སྤྱོད་རྫོགས་པའི་སྐུ་ཡང་མ་ཡིན་པ་ཡང་ཡོད་དོ། །</s>
  </p>
  <p id="113">
    <s id="113:1">སྤྲུལ་པའི་སྐུ་ཡིན་ལ་ལོངས་སྤྱོད་རྫོགས་པའི་སྐུ་མ་ཡིན་པ་གང་ཞེ་ན་འདི་ [37b.2]ལྟ་སྟེ། </s>
  </p>
  <p id="114">
    <s id="114:1">དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་པའི་འོག་ཏུ་</s>
    <s id="114:2">སྨོན་ལམ་ལ་མངའ་བརྙེས་པའི་ཕྱིར་</s>
    <s id="114:3">རྐྱེན་ཇི་ལྟ་བ་བཞིན་དུ་ཕན་འདོགས་པ་</s>
    <s id="114:4">གང་ཡིན་པ་དེ་ནི་སྤྲུལ་པའི་སྐུ་ཞེས་བྱའོ། །</s>
  </p>
  <p id="115">
    <s id="115:1">ལོངས་སྤྱོད་རྫོགས་པའི་སྐུ་ཡིན་ལ་སྤྲུལ་པའི་སྐུ་མ་ཡིན་པ་གང་ཞེ་ན། </s>
  </p>
  <p id="116">
    <s id="116:1">སའི་ [37b.3]མདུན་རོལ་གྱི་སྐུ་གང་ཡིན་པའོ། །</s>
  </p>
  <p id="117">
    <s id="117:1">སྤྲུལ་པའི་སྐུ་ཡང་ཡིན་ལ་ལོངས་སྤྱོད་རྫོགས་པའི་སྐུ་ཡང་ཡིན་པ་གང་ཞེ་ན། </s>
  </p>
  <p id="118">
    <s id="118:1">འདི་ལྟ་སྟེ། ལྷག་མ་དང་བཅས་པའི་མྱ་ངན་ལས་འདས་པ་ལ་གནས་པའི་སྐུ་གང་ཡིན་པའོ། །</s>
  </p>
  <p id="119">
    <s id="119:1">སྤྲུལ་པའི་སྐུ་ཡང་མ་ཡིན་ལ་ལོངས་སྤྱོད་རྫོགས་པའི་སྐུ་ཡང་མ་ [37b.4]ཡིན་པ་གང་ཞེ་ན། </s>
  </p>
  <p id="120">
    <s id="120:1">འདི་ལྟ་སྟེ། ཆོས་ཀྱི་སྐུ་གང་ཡིན་པའོ། །</s>
  </p>
  <p id="121">
    <s id="121:1">རིགས་ཀྱི་བུ་</s>
    <s id="121:2">ཆོས་ཀྱི་སྐུ་གང་ཡིན་པ་དེ་ནི་གཉིས་སུ་མེད་པས་རབ་ཏུ་ཕྱེ་བའི་ཕྱིར་རོ། །</s>
    <s id="121:3">གཉིས་སུ་མེད་པ་ཞེས་བྱ་བ་ཡང་གང་ཞེ་ན།</s>
  </p>
  <p id="122">
    <s id="122:1">ཆོས་ཀྱི་སྐུ་དེ་ལ་མཚན་ཉིད་དང་མཚན་ཉིད་ཀྱི་གནས་ཞེས་བྱ་བ་གཉི་ག་ [37b.5]མེད་པས་</s>
    <s id="122:2">ཡོད་པ་ཡང་མ་ཡིན་མེད་པ་ཡང་མ་ཡིན།</s>
  </p>
  <p id="123">
    <s id="123:1">གཅིག་པ་ཡང་མ་ཡིན་ཐ་དད་པ་ཡང་མ་ཡིན། </s>
  </p>
  <p id="124">
    <s id="124:1">གྲངས་ཀྱང་མ་ཡིན་གྲངས་མ་ཡིན་པ་ཡང་མ་ཡིན། </s>
  </p>
  <p id="125">
    <s id="125:1">སྣང་བ་ཡང་མ་ཡིན།  མུན་པ་ཡང་མ་ཡིན་ཏེ།</s>
  </p>
  <p id="126">
    <s id="126:1">དེ་ལྟ་བུའི་དེ་བཞིན་ཉིད་ཀྱི་ཡེ་ཤེས་དེས་ནི་མཚན་ཉིད་དང་ [37b.6]མཚན་ཉིད་ཀྱི་གནས་ཀྱང་མི་གཟིགས། </s>
  </p>
  <p id="127">
    <s id="127:1">ཡོད་པ་ཡང་མ་ཡིན་མེད་པ་ཡང་མ་ཡིན་པ་ཡང་མི་གཟིགས། </s>
  </p>
  <p id="128">
    <s id="128:1">གཅིག་པ་ཡང་མ་ཡིན་ཐ་དད་པ་ཡང་མ་ཡིན་པ་ཡང་མི་གཟིགས། </s>
  </p>
  <p id="129">
    <s id="129:1">གྲངས་ཀྱང་མ་ཡིན་གྲངས་མ་ཡིན་པ་ཡང་མི་གཟིགས། </s>
  </p>
  <p id="130">
    <s id="130:1">སྣང་བ་ཡང་མ་ཡིན།  མུན་པ་ [37b.7]ཡང་མ་ཡིན་པ་ཡང་མི་གཟིགས་པས་</s>
    <s id="130:2">དེའི་ཕྱིར་སྤྱོད་ཡུལ་རྣམ་པར་དག་པ་དང་།</s>
  </p>
  <p id="131">
    <s id="131:1">ཤེས་རབ་རྣམ་པར་དག་པ་ལ་</s>
    <s id="131:2">རྣམ་པར་བརྟག་ཏུ་ཡང་མི་རུང་ལ་</s>
    <s id="131:3">འདིར་སྤྱོད་པ་ཞེས་བྱ་བ་མེད་ཀྱང་</s>
    <s id="131:4">འགོག་པ་དང་ལམ་གྱི་གཞི་བྱེད་པའི་ཕྱིར་</s>
  </p>
  <p id="132">
    <s id="132:1">ཆོས་ཀྱི་སྐུ་འདི་ལ་དེ་བཞིན་གཤེགས་པའི་མཛད་ [38a] [38a.1]པ་རྣམ་པ་སྣ་ཚོགས་སྣང་བར་འགྱུར་བར་རིག་པར་བྱའོ། །</s>
  </p>
  <p id="133">
    <s id="133:1">རིགས་ཀྱི་བུ་</s>
    <s id="133:2">སྐུ་འདིའི་རྒྱུ་དང་། རྐྱེན་དང་། སྤྱོད་ཡུལ་དང་། གནས་དང་། འབྲས་བུ་དང་། རྩ་བ་དཔག་པར་དཀའ་བའི་ཕྱིར་</s>
    <s id="133:3">གང་གིས་ཁོང་དུ་ཆུད་པར་གྱུར་ན་</s>
  </p>
  <p id="134">
    <s id="134:1">སྐུ་དེ་ཉིད་ཐེག་པ་ཆེན་པོའོ། ། </s>
  </p>
  <p id="135">
    <s id="135:1">[38a.2]དེ་བཞིན་གཤེགས་པའི་རང་བཞིན་ནོ། །</s>
  </p>
  <p id="136">
    <s id="136:1">དེ་བཞིན་གཤེགས་པའི་སྙིང་པོའོ། །</s>
  </p>
  <p id="137">
    <s id="137:1">སྐུ་འདི་ཉིད་ལ་བརྟེན་ནས་</s>
  </p>
  <p id="138">
    <s id="138:1">དང་པོ་བསྐྱེད་པའི་སེམས་ཀྱང་ཐོབ་པར་འགྱུར་རོ། །</s>
  </p>
  <p id="139">
    <s id="139:1">རྣལ་འབྱོར་སྒོམ་པའི་ས་པའི་སེམས་ཀྱང་རབ་ཏུ་སྣང་བར་འགྱུར་རོ། །</s>
  </p>
  <p id="140">
    <s id="140:1">ཕྱིར་མི་ལྡོག་པའི་སེམས་ཀྱང་རབ་ཏུ་སྣང་ [38a.3]བར་འགྱུར་རོ། །</s>
  </p>
  <p id="141">
    <s id="141:1">ཚེ་གཅིག་གིས་ཐོགས་པའི་སེམས་དང་། རྡོ་རྗེའི་སེམས་དང་། དེ་བཞིན་གཤེགས་པའི་སེམས་ཀྱང་རབ་ཏུ་སྣང་བར་འགྱུར་རོ། །</s>
  </p>
  <p id="142">
    <s id="142:1">དེ་བཞིན་གཤེགས་པའི་ཆོས་གྱ་ནོམ་པ་ཚད་མེད་ཅིང་མཐའ་མེད་པ་ཐམས་ཅད་ཀྱང་རབ་ཏུ་སྣང་བར་འགྱུར་རོ། །</s>
  </p>
  <p id="143">
    <s id="143:1">ཆོས་ཀྱི་ [38a.4]སྐུ་འདི་ལ་བརྟེན་ནས་</s>
    <s id="143:2">བསམ་གྱིས་མི་ཁྱབ་པའི་ཏིང་ངེ་འཛིན་ཆེན་པོ་རྣམས་ཀྱང་རབ་ཏུ་སྣང་བར་འགྱུར་རོ། །</s>
  </p>
  <p id="144">
    <s id="144:1">ཆོས་ཀྱི་སྐུ་འདི་ལ་བརྟེན་ནས་</s>
    <s id="144:2">ཡེ་ཤེས་ཆེན་པོ་ཐམས་ཅད་རབ་ཏུ་སྣང་བར་འགྱུར་བས་</s>
    <s id="144:3">དེའི་ཕྱིར་སྐུ་གཉིས་པོ་འདི་དག་ནི་ཏིང་ངེ་འཛིན་དང་། ཤེས་རབ་ལ་བརྟེན་ནས་ [38a.5]</s>
    <s id="144:4">མངོན་དུ་སྣང་བར་འགྱུར་རོ། །</s>
    <s id="144:5">ཆོས་ཀྱི་སྐུ་འདི་ལྟ་བུ་འདི་ནི་རང་གི་ངོ་བོ་ཉིད་ལ་གནས་པས་</s>
    <s id="144:6">རྟག་པ་ཞེས་ཀྱང་བསྟན་ཏོ། །</s>
  </p>
  <p id="145">
    <s id="145:1">ང་ཞེས་ཀྱང་བསྟན་ཏོ། །</s>
  </p>
  <p id="146">
    <s id="146:1">ཏིང་ངེ་འཛིན་ཆེན་པོ་ལ་གནས་པའི་ཕྱིར་</s>
    <s id="146:2">སྐྱིད་པ་ཞེས་ཀྱང་བསྟན་ཏོ། །</s>
  </p>
  <p id="147">
    <s id="147:1">ཡེ་ཤེས་ཆེན་པོ་ལ་གནས་པའི་ཕྱིར་</s>
    <s id="147:2">ཡོངས་སུ་གཙང་བ་ [38a.6]ཞེས་ཀྱང་བསྟན་ཏེ།</s>
  </p>
  <p id="148">
    <s id="148:1">དེ་ལྟ་བས་ན་དེ་བཞིན་གཤེགས་པ་ནི་རྟག་པར་བཞུགས་པ་དང་། མངའ་དབང་བརྙེས་པ་དང་བདེ་ཞིང་སྐྱིད་པ་དང་། ཡོངས་སུ་གཙང་བར་གྱུར་པ་ཡིན་ནོ། །</s>
  </p>
  <p id="149">
    <s id="149:1">ཏིང་ངེ་འཛིན་ཆེན་པོ་ལ་བརྟེན་ནས་</s>
  </p>
  <p id="150">
    <s id="150:1">དཔའ་བར་འགྲོ་བའི་ཏིང་ངེ་འཛིན་ལ་སོགས་པ་ཏིང་ངེ་ [38a.7]འཛིན་ཐམས་ཅད་དང་། </s>
  </p>
  <p id="151">
    <s id="151:1">ཆོས་དྲན་པ་ཆེན་པོ་ལ་སོགས་པ་དྲན་པ་ཉེ་བར་གཞག་པ་ཐམས་ཅད་དང་། </s>
  </p>
  <p id="152">
    <s id="152:1">བྱམས་པ་ཆེན་པོ་དང་། ཐུགས་རྗེ་ཆེན་པོ་དང་། གཟུངས་ཐམས་ཅད་དང་།</s>
    <s id="152:2">མངོན་པར་ཤེས་པ་ཐམས་ཅད་དང་།</s>
    <s id="152:3">དབང་ཐམས་ཅད་དང་།</s>
  </p>
  <p id="153">
    <s id="153:1">ཆོས་མཉམ་པ་ [38b] [38b.1]ཐམས་ཅད་ཡང་དག་པར་སྡུད་ཅིང་</s>
    <s id="153:2">དེ་ལྟ་བུའི་སངས་རྒྱས་ཀྱི་ཆོས་ཐམས་ཅད་ཀྱང་མངོན་དུ་འབྱུང་བར་འགྱུར་རོ། །</s>
  </p>
  <p id="154">
    <s id="154:1">ཡེ་ཤེས་ཆེན་པོ་འདི་ལ་བརྟེན་ནས་</s>
  </p>
  <p id="155">
    <s id="155:1">སྟོབས་བཅུ་དང་།</s>
    <s id="155:2">བསྙེངས་པ་མི་མངའ་བ་བཞི་དང་།</s>
    <s id="155:3">སོ་སོ་ཡང་དག་པར་རིག་པ་བཞི་དང་།</s>
    <s id="155:4">མ་འདྲེས་པའི་ཆོས་ [38b.2]བརྒྱ་བརྒྱད་ཅུ་དང་།</s>
  </p>
  <p id="156">
    <s id="156:1">ངོ་མཚར་རྨད་དུ་བྱུང་བའི་ཆོས་བསམ་གྱིས་མི་ཁྱབ་པ་ཐམས་ཅད་ཀྱང་</s>
    <s id="156:2">རབ་ཏུ་སྣང་བར་འགྱུར་རོ། །</s>
  </p>
  <p id="157">
    <s id="157:1">འདི་ལྟ་སྟེ་དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ལ་བརྟེན་ནས་</s>
  </p>
  <p id="158">
    <s id="158:1">རིན་པོ་ཆེ་ཚད་མེད་ཅིང་མཐའ་མེད་པ་རྣམ་པ་སྣ་ཚོགས་སྣང་བར་འགྱུར་བ་</s>
    <s id="158:2">དེ་བཞིན་དུ་ཏིང་ངེ་ [38b.3]འཛིན་ཆེན་པོའི་རིན་པོ་ཆེ་དང་། ཤེས་རབ་ཆེན་པོའི་རིན་པོ་ཆེ་ལ་བརྟེན་ནས་</s>
  </p>
  <p id="159">
    <s id="159:1">ཀྱང་སངས་རྒྱས་ཀྱི་ཆོས་གྱ་ནོམ་པ་ཚད་མེད་ཅིང་མཐའ་མེད་པ་རྣམ་པ་སྣ་ཚོགས་མངོན་དུ་འབྱུང་བར་འགྱུར་རོ། །</s>
  </p>
  <p id="160">
    <s id="160:1">རིགས་ཀྱི་བུ་</s>
    <s id="160:2">དེ་ལྟ་བུའི་ཆོས་ཀྱི་སྐུའི་ཏིང་ངེ་འཛིན་དང་། ཤེས་རབ་གང་ཡིན་ [38b.4]པ་དེ་ནི་</s>
    <s id="160:3">མཚན་མ་ཐམས་ཅད་ལས་ཡང་དག་པར་འདས་ཤིང་</s>
    <s id="160:4">མཚན་མ་ལ་མངོན་པར་ཞེན་པར་མི་འགྱུར་བས་</s>
    <s id="160:5">རྣམ་པར་བརྟག་ཏུ་མི་རུང་ལ།</s>
  </p>
  <p id="161">
    <s id="161:1">རྟག་པ་ཡང་མ་ཡིན་ཆད་པ་ཡང་མ་ཡིན་པས་</s>
    <s id="161:2">དབུ་མའི་ལམ་ཞེས་བྱའོ། །</s>
  </p>
  <p id="162">
    <s id="162:1">རྣམ་པར་རྟོག་པ་མངའ་ཡང་</s>
    <s id="162:2">ངོ་བོ་ཉིད་ལ་རྣམ་པར་རྟོག་ [38b.5]པ་མི་མངའོ། །</s>
  </p>
  <p id="163">
    <s id="163:1">གསུམ་དུ་བགྲང་བ་ཡོད་ཀྱང་</s>
    <s id="163:2">ངོ་བོ་ཉིད་ལ་གསུམ་དུ་འགྱུར་བ་མེད་པས་</s>
    <s id="163:3">འཕེལ་བ་ཡང་མེད།</s>
  </p>
  <p id="164">
    <s id="164:1">འགྲིབ་པ་ཡང་མེད། </s>
  </p>
  <p id="165">
    <s id="165:1">རྨི་ལམ་དང་སྒྱུ་མ་ལྟ་བུར་</s>
    <s id="165:2">གཟུང་བ་ཡང་མེད།</s>
  </p>
  <p id="166">
    <s id="166:1">འཛིན་པ་ཡང་མེད་པས་</s>
    <s id="166:2">ཆོས་ཀྱི་སྐུའི་དེ་བཞིན་ཉིད་རྣམ་པར་གྲོལ་བའི་གནས་</s>
    <s id="166:3">འཆི་བདག་ [38b.6]གི་རྒྱལ་པོའི་ཡུལ་ལས་ཡང་དག་པར་འདས་པ་</s>
    <s id="166:4">སྐྱེ་ཤིའི་མུན་པ་ལས་མངོན་པར་འཕགས་པ།</s>
  </p>
  <p id="167">
    <s id="167:1">སེམས་ཅན་ཐམས་ཅད་ཀྱིས་བསྒྲུབ་པར་མི་ནུས་ཤིང་</s>
    <s id="167:2">བགྲོད་པར་མི་ནུས་པ།</s>
    <s id="167:3">སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བཞུགས་པའི་གནས་སུ་གྱུར་པའོ། །</s>
  </p>
  <p id="168">
    <s id="168:1">རིགས་ [38b.7]ཀྱི་བུ་</s>
    <s id="168:2">འདི་ལྟ་སྟེ་དཔེར་ན་མི་ཞིག་གསེར་འདོད་པས་</s>
    <s id="168:3">དེ་དང་དེ་དག་ཏུ་གསེར་གྱི་རྡོ་ཡོངས་སུ་བཙལ་བ་ལས་</s>
    <s id="168:4">གསེར་གྱི་རྡོ་དེ་རྙེད་ནས་</s>
  </p>
  <p id="169">
    <s id="169:1">ཞིབ་མོར་བཏགས་ཏེ་</s>
  </p>
  <p id="170">
    <s id="170:1">སྙིང་པོ་གང་ཡིན་པ་བླངས་ནས་</s>
  </p>
  <p id="171">
    <s id="171:1">སོ་མལ་དུ་བཞུས་བཏུལ་ནས་</s>
    <s id="171:2">གསེར་ཡོངས་སུ་དག་པ་རྙེད་པར་གྱུར་ན་</s>
  </p>
  <p id="172">
    <s id="172:1">ཡིད་བཞིན་དུ་བསྒྱུར་ [39a] [39a.1]ཏེ། </s>
  </p>
  <p id="173">
    <s id="173:1">གདུ་བུ་ལ་སོགས་པ་རྒྱན་གྱི་རྣམ་པ་སྣ་ཚོགས་སུ་བྱས་ནས་</s>
    <s id="173:2">སྤྱོད་པ་མང་པོ་དང་ལྡན་པར་གྱུར་ཀྱང་</s>
    <s id="173:3">གསེར་གྱི་རང་བཞིན་ལ་ནི་འགྱུར་བ་ཅི་ཡང་མེད་དོ། །</s>
  </p>
  <p id="174">
    <s id="174:1">གཞན་ཡང་རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་རྣམ་པར་གྲོལ་བའི་མཆོག་ཡོངས་སུ་ [39a.2]གཉེར་བའམ།</s>
  </p>
  <p id="175">
    <s id="175:1">འཇིག་རྟེན་པའི་དགེ་བ་མངོན་པར་བསྒྲུབས་པས་</s>
    <s id="175:2">དེ་བཞིན་གཤེགས་པའམ་དེའི་སློབ་མའི་འཁོར་མཐོང་ན་</s>
  </p>
  <p id="176">
    <s id="176:1">ཉེ་བར་བསྙེན་ཏེ</s>
  </p>
  <p id="177">
    <s id="177:1">བཅོམ་ལྡན་འདས་ལ་འདི་སྐད་དུ་</s>
    <s id="177:2">བཅོམ་ལྡན་འདས་</s>
    <s id="177:3">དགེ་བ་ནི་གང་ལགས།</s>
    <s id="177:4">མི་དགེ་བ་ནི་གང་ལགས།</s>
  </p>
  <p id="178">
    <s id="178:1">ཡང་དག་པའི་རྣལ་འབྱོར་ [39a.3]བསྒོམས་པས་རྣམ་པར་དག་པའི་སྤྱོད་པ་འཐོབ་པར་འགྱུར་བ་ནི་གང་ལགས། </s>
  </p>
  <p id="179">
    <s id="179:1">ཞེས་གསོལ་པ་དང་། </s>
  </p>
  <p id="180">
    <s id="180:1">དེ་བཞིན་གཤེགས་པ་དང་སློབ་མའི་འཁོར་རྣམས་དེས་དེ་སྐད་དུ་ཞུ་བ་གསོལ་བ་གཟིགས་པར་གྱུར་ན་</s>
  </p>
  <p id="181">
    <s id="181:1">དེའི་ཚེ་འདི་སྙམ་དུ་</s>
    <s id="181:2">རིགས་ཀྱི་བུའམ་རིགས་ཀྱི་བུ་མོ་འདི་ནི་རྣམ་པར་དག་པ་ [39a.4]ཡོངས་སུ་གཉེར་བའི་ཕྱིར་</s>
    <s id="181:3">ཡང་དག་པའི་ཆོས་ཡོངས་སུ་མཉན་པར་འདོད་པ་ཡིན་ནོ། །</s>
  </p>
  <p id="182">
    <s id="182:1">སྙམ་དུ་དགོངས་ནས་</s>
  </p>
  <p id="183">
    <s id="183:1">དེ་ལ་རྣམ་པར་ཕྱེ་སྟེ་བསྟན་པ་ཉིད་ཀྱིས་གོ་བར་མཛད་པར་འགྱུར་བས་</s>
    <s id="183:2">དེས་ཐོས་ནས་ ཀྱང་</s>
    <s id="183:3">ཡང་དག་པའི་དྲན་པས་མི་བརྗེད་པར་བཟུང་སྟེ།</s>
  </p>
  <p id="184">
    <s id="184:1">རྣལ་འབྱོར་བསྒོམ་པར་ [39a.5]སེམས་བསྐྱེད་པས་</s>
    <s id="184:2">བརྩོན་འགྲུས་ཀྱི་སྟོབས་ཐོབ་ནས་</s>
  </p>
  <p id="185">
    <s id="185:1">ལེ་ལོའི་སྒྲིབ་པ་ཡོངས་སུ་བསལ་ཏེ་</s>
  </p>
  <p id="186">
    <s id="186:1">སྒྲིབ་པ་ཐམས་ཅད་ཡོངས་སུ་སྦྱོང་བར་བྱེད་པས་</s>
    <s id="186:2">བསླབ་པའི་གནས་རྣམས་ལ་མ་གུས་པ་སྤངས་ནས་</s>
  </p>
  <p id="187">
    <s id="187:1">རྒོད་པ་དང་འགྱོད་པའི་སེམས་ཉེ་བར་ཞི་བར་བྱས་ཏེ་</s>
  </p>
  <p id="188">
    <s id="188:1">ས་དང་པོ་ལ་འཇུག་པར་འགྱུར་བས་</s>
    <s id="188:2">ས་ [39a.6]དང་པོའི་སེམས་ལ་བརྟེན་ནས་</s>
  </p>
  <p id="189">
    <s id="189:1">སེམས་ཅན་ལ་ཕན་འདོགས་པའི་སྒྲིབ་པ་ཡོངས་སུ་བསལ་ནས་</s>
  </p>
  <p id="190">
    <s id="190:1">ས་གཉིས་པར་འཇུག་པ་འཐོབ་པར་འགྱུར་རོ། །</s>
  </p>
  <p id="191">
    <s id="191:1">ས་དེར་ཡང་རྣམ་པར་མི་འཚེ་བའི་སྒྲིབ་པ་ཡོངས་སུ་བསལ་ནས་</s>
  </p>
  <p id="192">
    <s id="192:1">ས་གསུམ་པར་འཇུག་པར་འགྱུར་རོ། །</s>
  </p>
  <p id="193">
    <s id="193:1">ས་དེར་ཡང་སེམས་མཉེན་ཞིང་རྣམ་ [39a.7]པར་བྱང་བའི་སྒྲིབ་པ་ཡོངས་སུ་བསལ་ནས་</s>
  </p>
  <p id="194">
    <s id="194:1">ས་བཞི་པར་འཇུག་པར་འགྱུར་རོ། །</s>
  </p>
  <p id="195">
    <s id="195:1">ས་དེར་ཡང་ཐབས་མཁས་པའི་སྒྲིབ་པ་ཡོངས་སུ་བསལ་ནས་</s>
  </p>
  <p id="196">
    <s id="196:1">ས་ལྔ་པར་འཇུག་པར་འགྱུར་རོ། །</s>
  </p>
  <p id="197">
    <s id="197:1">ས་དེར་ཡང་དོན་དམ་པ་དང་། ཀུན་རྫོབ་ཏུ་མཐོང་བའི་སྒྲིབ་པ་ཡོངས་སུ་བསལ་ནས་</s>
  </p>
  <p id="198">
    <s id="198:1">ས་དྲུག་ [39b] [39b.1]པར་འཇུག་པར་འགྱུར་རོ། །</s>
  </p>
  <p id="199">
    <s id="199:1">ས་དེར་ཡང་མཚན་མ་ལ་མཐོང་བར་སྤྱོད་པའི་སྒྲིབ་པ་ཡོངས་སུ་བསལ་ནས་</s>
  </p>
  <p id="200">
    <s id="200:1">ས་བདུན་པར་འཇུག་པར་འགྱུར་རོ། །</s>
  </p>
  <p id="201">
    <s id="201:1">ས་དེར་ཡང་མཚན་མ་ཉེ་བར་ཞི་བར་མི་མཐོང་བའི་སྒྲིབ་པ་ཡོངས་སུ་བསལ་ནས་</s>
  </p>
  <p id="202">
    <s id="202:1">ས་བརྒྱད་པར་འདུག་པར་འགྱུར་རོ། །</s>
  </p>
  <p id="203">
    <s id="203:1">ས་དེར་ [39b.2]ཡང་སྐྱེ་བའི་མཚན་མར་མི་མཐོང་བའི་སྒྲིབ་པ་ཡོངས་སུ་བསལ་ནས་</s>
  </p>
  <p id="204">
    <s id="204:1">ས་དགུ་པར་འཇུག་པར་འགྱུར་རོ། །</s>
  </p>
  <p id="205">
    <s id="205:1">ས་དེར་ཡང་མངོན་པར་ཤེས་པ་དྲུག་གི་སྒྲིབ་པ་ཡང་ཡོངས་སུ་བསལ་ནས་</s>
  </p>
  <p id="206">
    <s id="206:1">ས་བཅུ་པར་འཇུག་པར་འགྱུར་རོ། །</s>
  </p>
  <p id="207">
    <s id="207:1">ས་དེར་ཡང་ཤེས་བྱའི་སྒྲིབ་པ་དང་རྩ་བའི་སེམས་ཡོངས་ [39b.3]སུ་བསལ་ནས་</s>
  </p>
  <p id="208">
    <s id="208:1">དེ་བཞིན་གཤེགས་པའི་ས་ལ་འཇུག་པར་འགྱུར་རོ། །</s>
  </p>
  <p id="209">
    <s id="209:1">དེ་བཞིན་གཤེགས་པའི་ས་ལ་འཇུག་པ་གང་ཡིན་པ་དེ་ནི་</s>
    <s id="209:2">རྣམ་པ་གསུམ་ཡོངས་སུ་དག་པར་གྱུར་པའི་ཕྱིར་</s>
    <s id="209:3">ཤིན་ཏུ་རྣམ་པར་དག་པ་ཞེས་བྱ་སྟེ</s>
  </p>
  <p id="210">
    <s id="210:1">གསུམ་གང་ཞེ་ན། </s>
  </p>
  <p id="211">
    <s id="211:1">ཉོན་མོངས་པ་རྣམ་པར་དག་པ་ [39b.4]དང་།</s>
    <s id="211:2">སྡུག་བསྔལ་རྣམ་པར་དག་པ་དང་།</s>
    <s id="211:3">མཚན་མ་རྣམ་པར་དག་པ་གང་ཡིན་པའོ། །</s>
  </p>
  <p id="212">
    <s id="212:1">འདི་ལྟ་སྟེ་དཔེར་ན་གསེར་ཡང་དག་པར་བཞུས་སྦྱངས་བརྡུངས་ཏེ་</s>
    <s id="212:2">དྲི་མ་མེད་པར་བྱ་བ་ཡང་</s>
    <s id="212:3">གསེར་གྱི་རང་བཞིན་གཟོད་མ་ཉིད་ནས་རྣམ་པར་དག་པ་གསལ་བར་བྱེད་པ་ཡིན་པའི་ཕྱིར་ [39b.5]</s>
  </p>
  <p id="213">
    <s id="213:1">གསེར་གྱི་ངོ་བོ་ཉིད་ཡོངས་སུ་དག་པའི་དབང་གིས་</s>
    <s id="213:2">གསེར་མེད་པར་འགྱུར་རོ། ། ཞེས་བྱར་མི་རུང་ངོ་། །</s>
  </p>
  <p id="214">
    <s id="214:1">འདི་ལྟ་སྟེ་དཔེར་ན་ཆུ་རྙོག་མ་ཅན་ཡོངས་སུ་དངས་ཏེ་</s>
    <s id="214:2">དྲི་མ་མེད་པར་བྱ་བ་ཡང་</s>
    <s id="214:3">ཆུའི་རང་བཞིན་གཟོད་མ་ཉིད་ནས་ཡོངས་སུ་དག་པར་གསལ་བར་བྱེད་པ་ཡིན་པའི་ཕྱིར་ [39b.6]</s>
  </p>
  <p id="215">
    <s id="215:1">ཆུ་མེད་པར་འགྱུར་རོ་ཞེས་བྱར་མི་རུང་བ་</s>
    <s id="215:2">དེ་བཞིན་དུ་ཆོས་ཀྱི་སྐུ་ཡང་ཉོན་མོངས་པ་དང་འདྲེས་པར་གྱུར་པས་</s>
    <s id="215:3">སྡུག་བསྔལ་བ་དང་ཀུན་འབྱུང་བ་ཡོངས་སུ་བསལ་ནས་</s>
  </p>
  <p id="216">
    <s id="216:1">བག་ཆགས་ལྷག་མ་མེད་པར་བྱ་བ་ཡང་</s>
    <s id="216:2">སངས་རྒྱས་ཀྱི་རང་བཞིན་གཟོད་མ་ཉིད་ནས་རྣམ་པར་དག་པ་གསལ་བར་ [39b.7]བྱེད་པ་ཡིན་པའི་ཕྱིར་</s>
    <s id="216:3">ངོ་བོ་ཉིད་མེད་པར་འགྱུར་རོ་ཞེས་བྱར་མི་རུང་ངོ་། །</s>
  </p>
  <p id="217">
    <s id="217:1">འདི་ལྟ་སྟེ་དཔེར་ན་ནམ་མཁའ་ལ་དུ་བ་དང་། སྤྲིན་དང་། རྡུལ་དང་། ཁུག་རྣ་རྣམས་ཀྱིས་བསྒྲིབས་པ་དག་</s>
    <s id="217:2">གལ་ཏེ་ཡོངས་སུ་དང་བར་གྱུར་ན་</s>
  </p>
  <p id="218">
    <s id="218:1">ནམ་མཁའི་ཁམས་ཡོངས་སུ་དག་པར་གྱུར་པས་</s>
    <s id="218:2">ནམ་མཁའ་ [40a] [40a.1]མེད་པར་འགྱུར་རོ། ། ཞེས་བྱར་མི་རུང་བ་དེ་བཞིན་དུ།</s>
  </p>
  <p id="219">
    <s id="219:1">ཆོས་ཀྱི་སྐུ་ཡང་སྡུག་བསྔལ་མང་པོ་ཐམས་ཅད་ཡོངས་སུ་ཟད་པར་གྱུར་པའི་ཕྱིར་</s>
    <s id="219:2">རྣམ་པར་དག་པ་ཞེས་བརྗོད་ཀྱང་</s>
    <s id="219:3">ངོ་བོ་ཉིད་མེད་པར་འགྱུར་རོ་ཞེས་བྱར་མི་རུང་ངོ་། །</s>
  </p>
  <p id="220">
    <s id="220:1">འདི་ལྟ་སྟེ་དཔེར་ན་སྐྱེས་བུ་ཞིག་གཉིད་ [40a.2]ལོག་པའི་རྨི་ལམ་ན་</s>
    <s id="220:2">ཆུ་ཆེན་པོས་ཁྱེར་བ་ལས་</s>
    <s id="220:3">རྐང་ལག་བསྐྱོད་དེ་</s>
  </p>
  <p id="221">
    <s id="221:1">ལུས་དང་སེམས་ལེ་ལོ་མ་བྱས་པའི་ཕྱིར་</s>
    <s id="221:2">ཆུ་བོ་ཐད་ཀར་བཅད་དེ་</s>
  </p>
  <p id="222">
    <s id="222:1">ཕ་རོལ་གྱི་འགྲམ་དུ་ཕྱིན་པར་མཐོང་བ་ལས་</s>
    <s id="222:2">རྨི་ལམ་སད་ནས་</s>
    <s id="222:3">ཆུ་བོ་དང་ཚུ་རོལ་དང་ཕ་རོལ་གྱི་འགྲམ་ཐ་དད་པར་འགྱུར་བ་མི་མཐོང་ཡང་</s>
    <s id="222:4">སེམས་མེད་ [40a.3]དོ་ཞེས་བྱར་མི་རུང་ངོ་། །</s>
  </p>
  <p id="223">
    <s id="223:1">འདི་ལྟ་སྟེ་དཔེར་ན་འཁོར་བའི་ཡང་དག་པ་མ་ཡིན་པའི་རྣམ་པར་རྟོག་པ་ཡོངས་སུ་ཟད་ནས་</s>
  </p>
  <p id="224">
    <s id="224:1">བློ་རྣམ་པར་དག་པར་གྱུར་ཀྱང་</s>
    <s id="224:2">བློ་མེད་དོ་ཞེས་བྱར་མི་རུང་བ་</s>
    <s id="224:3">དེ་བཞིན་དུ་ཆོས་ཀྱི་དབྱིངས་ཀྱང་ཡང་དག་པ་མ་ཡིན་པའི་རྣམ་པར་རྟོག་པ་ཐམས་ཅད་མི་སྐྱེ་བའི་ཕྱིར་ [40a.4]</s>
  </p>
  <p id="225">
    <s id="225:1">རྣམ་པར་དག་པ་ཞེས་བརྗོད་ཀྱང་</s>
    <s id="225:2">སངས་རྒྱས་རྣམས་ཀྱི་ཡང་དག་པའི་ངོ་བོ་ཉིད་མེད་ཅེས་བྱར་མི་རུང་ངོ་། །</s>
  </p>
  <p id="226">
    <s id="226:1">གཞན་ཡང་རིགས་ཀྱི་བུ་</s>
    <s id="226:2">ཆོས་ཀྱི་སྐུ་གང་ཡིན་པ་དེ་</s>
    <s id="226:3">ཉོན་མོངས་པའི་སྒྲིབ་པ་རྣམ་པར་དག་པར་གྱུར་པས་ནི་</s>
    <s id="226:4">ལོངས་སྤྱོད་རྫོགས་པའི་སྐུ་སྟོན་པར་མཛད་དོ། །</s>
  </p>
  <p id="227">
    <s id="227:1">ལས་ཀྱི་ [40a.5]སྒྲིབ་པ་རྣམ་པར་དག་པར་གྱུར་པས་ནི་</s>
    <s id="227:2">སྤྲུལ་པའི་སྐུ་སྟོན་པར་མཛད་དོ། །</s>
  </p>
  <p id="228">
    <s id="228:1">ཤེས་བྱའི་སྒྲིབ་པ་རྣམ་པར་དག་པར་གྱུར་པའི་ཕྱིར་ནི་</s>
    <s id="228:2">ཆོས་ཀྱི་སྐུ་སྟོན་པར་མཛད་དོ། །</s>
  </p>
  <p id="229">
    <s id="229:1">འདི་ལྟ་སྟེ་དཔེར་ན་ནམ་མཁའ་ལ་བརྟེན་ནས་ནི་གློག་འབྱུང་ལ།</s>
    <s id="229:2">གློག་ལ་བརྟེན་ནས་ནི་འོད་འབྱུང་བ་</s>
    <s id="229:3">དེ་བཞིན་དུ་ [40a.6]ཆོས་ཀྱི་སྐུ་ལ་བརྟེན་པའི་ཕྱིར་ནི་</s>
    <s id="229:4">ལོངས་སྤྱོད་རྫོགས་པའི་སྐུ་སྟོན་པར་མཛད་དོ། །</s>
  </p>
  <p id="230">
    <s id="230:1">ལོངས་སྤྱོད་རྫོགས་པའི་སྐུ་ལ་བརྟེན་ནས་ནི་</s>
    <s id="230:2">སྤྲུལ་པའི་སྐུ་སྟོན་པར་མཛད་དོ། །</s>
  </p>
  <p id="231">
    <s id="231:1">རང་བཞིན་ཡོངས་སུ་དག་པར་གྱུར་པའི་ཕྱིར་ནི་</s>
    <s id="231:2">ཆོས་ཀྱི་སྐུ་སྟོན་པར་མཛད་དོ། །</s>
  </p>
  <p id="232">
    <s id="232:1">ཤེས་རབ་རྣམ་པར་དག་པར་ [40a.7]གྱུར་པས་ནི་</s>
    <s id="232:2">ལོངས་སྤྱོད་རྫོགས་པའི་སྐུ་སྟོན་པར་མཛད་དོ། །</s>
  </p>
  <p id="233">
    <s id="233:1">ཏིང་ངེ་འཛིན་རྣམ་པར་དག་པར་གྱུར་པས་ནི་</s>
    <s id="233:2">སྤྲུལ་པའི་སྐུ་སྟོན་པར་མཛད་དོ། །</s>
  </p>
  <p id="234">
    <s id="234:1">དེ་གསུམ་རྣམ་པར་དག་པར་གྱུར་པ་གང་ཡིན་པ་དེ་ནི་</s>
    <s id="234:2">ཆོས་ཀྱི་དེ་བཞིན་ཉིད་དང་ཐ་མི་དད་དེ།</s>
  </p>
  <p id="235">
    <s id="235:1">དེ་བཞིན་ཉིད་དང་རོ་གཅིག་པའི་ [40b] [40b.1]དེ་བཞིན་ཉིད་དང་།</s>
    <s id="235:2">རྣམ་པར་གྲོལ་བའི་དེ་བཞིན་ཉིད་དང་།</s>
  </p>
  <p id="236">
    <s id="236:1">མཐར་ཐུག་པའི་དེ་བཞིན་ཉིད་གང་ཡིན་པས་</s>
    <s id="236:2">དེའི་ཕྱིར་སངས་རྒྱས་རྣམས་ཀྱི་སྐུ་ལ་ཐ་དད་པར་གྱུར་པ་མེད་དོ། །</s>
  </p>
  <p id="237">
    <s id="237:1">རིགས་ཀྱི་བུའམ།  རིགས་ཀྱི་བུ་མོ་གང་ལ་ལ་ཞིག་འདི་སྐད་དུ་དེ་བཞིན་གཤེགས་པ་ནི་བདག་ [40b.2]གི་སྟོན་པ་ཆེན་པོ་ཡིན་ནོ་ཞེས་</s>
    <s id="237:2">དེ་ལྟར་ངེས་པར་མངོན་པར་ཡིད་ཆེས་པའི་གང་ཟག་</s>
    <s id="237:3">དེས་ནི་ཤིན་ཏུ་དང་བའི་བསམ་པས་དེ་བཞིན་གཤེགས་པའི་སྐུ་ཐ་དད་པ་མི་མངའ་བར་ཁོང་དུ་ཆུད་པར་གྱུར་པར།</s>
  </p>
  <p id="238">
    <s id="238:1">རིགས་ཀྱི་བུ་</s>
    <s id="238:2">དོན་དེའི་ཕྱིར་སྤྱོད་ཡུལ་རྣམས་ལ་ཡང་དག་པ་མ་ཡིན་པའི་ཡིད་ལ་ [40b.3]བྱེད་པ་རྣམས་ཡོངས་སུ་བསལ་བར་གྱུར་ན་</s>
  </p>
  <p id="239">
    <s id="239:1">ཆོས་དེ་དག་ལ་མཚན་ཉིད་གཉིས་མེད་པར་ཁོང་དུ་ཆུད་ཅིང་</s>
    <s id="239:2">རྣམ་པར་རྟོག་པ་ཡང་མེད་པར་འགྱུར་རོ། །</s>
  </p>
  <p id="240">
    <s id="240:1">འཕགས་པའི་རྣལ་འབྱོར་སྒོམ་པ་ལ་</s>
    <s id="240:2">དེ་བཞིན་ཉིད་དེ་མཚན་ཉིད་གཉིས་སུ་གྱུར་པ་མེད་ཅིང་</s>
    <s id="240:3">ཡང་དག་པར་རྣལ་འབྱོར་སྒོམ་པའི་ [40b.4]ཕྱིར་</s>
    <s id="240:4">འདི་ལྟར་དེ་བཞིན་དུ་སྒྲིབ་པ་ཐམས་ཅད་ཡོངས་སུ་བསལ་བས་ཉེ་བར་ཞི་བར་འགྱུར་རོ། །</s>
  </p>
  <p id="241">
    <s id="241:1">དེ་བཞིན་ཉིད་སྒྲིབ་པ་ཐམས་ཅད་ཞི་བར་གྱུར་པས་</s>
    <s id="241:2">འདི་ལྟར་དེ་བཞིན་དུ་དེ་བཞིན་ཉིད་དང་། དེ་བཞིན་ཉིད་ཀྱི་ཡེ་ཤེས་མཆོག་ཏུ་རྣམ་པར་དག་པ་ཐོབ་པར་འགྱུར་རོ། །</s>
  </p>
  <p id="242">
    <s id="242:1">དེ་བཞིན་ཉིད་དང་། ཆོས་ [40b.5]ཀྱི་དབྱིངས་དང་། ཡང་དག་པའི་ཡེ་ཤེས་རྣམ་པར་དག་པར་གྱུར་པས་</s>
    <s id="242:2">འདི་ལྟར་དེ་བཞིན་དུ་རང་དབང་དུ་ཕུན་སུམ་ཚོགས་པ་ཐམས་ཅད་ཀྱང་ཡོངས་སུ་སྡུད་པར་འགྱུར།</s>
  </p>
  <p id="243">
    <s id="243:1">སྒྲིབ་པ་ཐམས་ཅད་ཉེ་བར་ཞི་བ་ཡང་ཡོངས་སུ་རྫོགས་པར་འགྱུར་ཏེ། </s>
  </p>
  <p id="244">
    <s id="244:1">སྒྲིབ་པ་ཐམས་ཅད་རྣམ་པར་ [40b.6]དག་པ་ཐོབ་པར་གྱུར་པའི་ཕྱིར་</s>
    <s id="244:2">དེ་བཞིན་ཉིད་དང་། ཡང་དག་པའི་ཡེ་ཤེས་དང་། ཡང་དག་པའི་མཚན་ཉིད་ཅེས་བྱའོ། །</s>
  </p>
  <p id="245">
    <s id="245:1">དེ་ལྟར་མཐོང་བ་གང་ཡིན་པ་</s>
    <s id="245:2">དེ་ནི་འཕགས་པའི་ལྟ་བ་ཞེས་བྱ་བས་</s>
    <s id="245:3">དེ་ནི་ཡང་དག་པ་ཉིད་དུ་སངས་རྒྱས་མཐོང་བ་ཞེས་བྱའོ། །</s>
  </p>
  <p id="246">
    <s id="246:1">དེ་ཅིའི་ཕྱིར་ཞེ་ན།</s>
    <s id="246:2">ཡང་ [40b.7]དག་པ་ཇི་ལྟ་བ་བཞིན་དུ་ཆོས་ཀྱི་དེ་བཞིན་ཉིད་མཐོང་བའི་ཕྱིར་</s>
    <s id="246:3">དེ་ལྟ་བས་ན་དེ་བཞིན་གཤེགས་པ་རྣམས་ཀྱིས་དེ་བཞིན་གཤེགས་པ་ཐམས་ཅད་མ་ལུས་པར་གཟིགས་པར་འགྱུར་རོ། །</s>
  </p>
  <p id="247">
    <s id="247:1">དེ་ཅིའི་ཕྱིར་ཞེ་ན། </s>
  </p>
  <p id="248">
    <s id="248:1">ཉས་ཐོས་དང་། རང་སངས་རྒྱས་ཁམས་གསུམ་ལས་ངེས་པར་བྱུང་ [41a] [41a.1]ནས་</s>
    <s id="248:2">ཡང་དག་པའི་སྤྱོད་ཡུལ་ཡོངས་སུ་ཚོལ་བས་ཀྱང་ཁོང་དུ་མི་ཆུད་ཅིང་མཐོང་བར་མི་ནུས་པས་སོ། །</s>
  </p>
  <p id="249">
    <s id="249:1">དེ་ལྟ་བུའི་འཕགས་པའི་གང་ཟག་དག་གིས་ཀྱང་མི་རིག་ཅིང་མི་མཐོང་བས་</s>
    <s id="249:2">སོ་སོའི་སྐྱེ་བོ་ཐམས་ཅད་ཐེ་ཙོམ་དང་སོམ་ཉི་བསྐྱེད་ནས་</s>
  </p>
  <p id="250">
    <s id="250:1">ཕྱིན་ཅི་ལོག་ཏུ་ [41a.2]རྣམ་པར་རྟོག་པར་བྱེད་པས་</s>
    <s id="250:2">ཡོངས་སུ་འདའ་བར་མི་འགྱུར་རོ། །</s>
  </p>
  <p id="251">
    <s id="251:1">འདི་ལྟ་སྟེ་དཔེར་ན་རི་བོང་རྒྱ་མཚོ་ལ་རྐྱལ་བར་བྱེད་ཀྱང་</s>
    <s id="251:2">གདོན་མི་ཟ་བར་ཕ་རོལ་དུ་ཕྱིན་པར་མི་འགྱུར་རོ། །</s>
  </p>
  <p id="252">
    <s id="252:1">དེ་ཅིའི་ཕྱིར་ཞེ་ན། </s>
  </p>
  <p id="253">
    <s id="253:1">ཉམ་སྟོབས་ཤིན་དུ་ཆུང་བའི་ཕྱིར་རོ། །</s>
    <s id="253:2">བྱིས་པ་སོ་སོའི་སྐྱེ་བོ་རྣམས་ཀྱང་ [41a.3]དེ་བཞིན་དུ་</s>
    <s id="253:3">ཆོས་ཀྱི་དེ་བཞིན་ཉིད་མངོན་པར་མི་རྟོགས་སོ། །</s>
  </p>
  <p id="254">
    <s id="254:1">དེ་བཞིན་གཤེགས་པ་རྣམས་ནི་རྣམ་པར་རྟོག་པའི་དགོངས་པ་མི་མངའ་བར་ཡང་</s>
    <s id="254:2">ཆོས་ཐམས་ཅད་ལ་མངའ་ཆེན་པོ་བརྙེས་ཤིང་</s>
    <s id="254:3">ཤེས་རབ་ཤིན་ཏུ་ཟབ་ཅིང་རྣམ་པར་དག་པ་ཕུན་སུམ་ཚོགས་པར་གྱུར་པའི་ཕྱིར་དང་། [41a.4]</s>
  </p>
  <p id="255">
    <s id="255:1">རང་གི་སྤྱོད་ཡུལ་དུ་གྱུར་ཅིང་</s>
    <s id="255:2">གཞན་དང་ཡང་ཐུན་མོང་དུ་མ་གྱུར་པའི་ཕྱིར་</s>
    <s id="255:3">དེ་ལྟ་བས་ན་དེ་བཞིན་གཤེགས་པ་རྣམས་བསྐལ་པ་གྲངས་མེད་ཚད་མེད་དཔག་ཏུ་མེད་པ་ནས་</s>
    <s id="255:4">ཉིད་ཀྱི་སྐུ་སྲོག་ལ་ཕངས་པ་མི་མངའ་བར་</s>
    <s id="255:5">དཀའ་བ་སྤྱོད་པས་དཔེ་ཟླ་མེད་པ་བསམ་གྱིས་མི་ཁྱབ་པ།</s>
  </p>
  <p id="256">
    <s id="256:1">ཚིག་གི་སྤྱོད་ [41a.5]ཡུལ་ལས་ཡང་དག་པར་འདས་པ། རབ་ཏུ་དབེན་པ།</s>
    <s id="256:2">འཇིགས་པ་རྣམས་དང་བྲལ་བའི་</s>
    <s id="256:3">སྐུ་མཆོག་དམ་པ་འདི་བརྙེས་པ་ཡིན་ནོ། །</s>
  </p>
  <p id="257">
    <s id="257:1">རིགས་ཀྱི་བུ་</s>
    <s id="257:2">དེ་ལྟར་ཆོས་ཀྱི་དེ་བཞིན་ཉིད་རིག་ཅིང་མཐོང་བ་གང་ཡིན་པ་དེ་ནི་</s>
    <s id="257:3">སྐྱེ་བ་དང་། རྒ་བ་དང་། འཆི་བ་མེད་པ།</s>
    <s id="257:4">ཚེའི་ཚད་ཀྱང་དཔག་ཏུ་ [41a.6]མེད།</s>
  </p>
  <p id="258">
    <s id="258:1">གཉིད་ཀྱང་མེད། </s>
  </p>
  <p id="259">
    <s id="259:1">བཀྲེས་པ་དང་། སྐོམ་པ་ཡང་མེད་དེ། </s>
  </p>
  <p id="260">
    <s id="260:1">རྟག་པར་ཏིང་ངེ་འཛིན་ལ་གནས་པའི་སེམས་རྣམ་པར་གཡེང་ཞིང་གཡོ་བ་ཡང་མེད་དོ། །</s>
  </p>
  <p id="261">
    <s id="261:1">གང་གིས་དེ་བཞིན་གཤེགས་པ་ལ་རྩོད་པའི་བསམ་པ་སྐྱེད་པ་</s>
    <s id="261:2">དེས་དེ་བཞིན་གཤེགས་པ་མཐོང་བར་མི་འགྱུར་རོ། ། [41a.7]</s>
  </p>
  <p id="262">
    <s id="262:1">དེ་བཞིན་གཤེགས་པ་རྣམས་ནི་གང་ཅི་གསུང་ཡང་རུང་སྟེ་</s>
    <s id="262:2">ཐམས་ཅད་ལ་ཕན་འདོགས་པར་འགྱུར་བས་</s>
    <s id="262:3">གང་གིས་མཉན་ཅིང་ཐོས་པ་དེ་དག་རྣམ་པར་མི་གྲོལ་བ་གང་ཡང་མེད་དོ། །</s>
  </p>
  <p id="263">
    <s id="263:1">གཅན་གཟན་མ་རུངས་པ་དང་། མི་མ་རུངས་པ་དང་། འདྲེ་སྲིན་མ་རུངས་པ་དག་དང་ཡང་ཕྲད་ [41b] [41b.1]པར་མི་འགྱུར་ཏེ། </s>
  </p>
  <p id="264">
    <s id="264:1">ཆོས་ཐོས་པའི་དབང་གིས་</s>
    <s id="264:2">འབྲས་བུ་རྣམ་པར་སྨིན་པ་ཡང་ཟད་པར་མི་འགྱུར་རོ། །</s>
  </p>
  <p id="265">
    <s id="265:1">དེ་བཞིན་གཤེགས་པ་རྣམས་ལ་ལུང་དུ་མི་བསྟན་པའི་དངོས་པོ་ཡང་མི་མངའ། </s>
  </p>
  <p id="266">
    <s id="266:1">སྤྱོད་ཡུལ་ཐམས་ཅད་ལ་མཁྱེན་པར་བྱའོ་སྙམ་པའི་དགོངས་པ་ཡང་མི་མངའ། </s>
  </p>
  <p id="267">
    <s id="267:1">འཁོར་ [41b.2]བ་དང་མྱ་ངན་ལས་འདས་པ་ལ་ཐ་དད་པའི་འདུ་ཤེས་ཀྱང་མི་མངའོ། །</s>
  </p>
  <p id="268">
    <s id="268:1">དེ་བཞིན་གཤེགས་པ་ནི་གང་ཅི་ཡང་རུང་སྟེ་མ་ངེས་པ་མི་མངའོ། །</s>
  </p>
  <p id="269">
    <s id="269:1">དེ་བཞིན་གཤེགས་པ་རྣམས་ནི་སྤྱོད་ལམ་བཞི་པོ་ཐམས་ཅད་དུ་</s>
    <s id="269:2">ཡེ་ཤེས་ཀྱིས་ཡོངས་སུ་མ་བཟུང་བ་མི་མངའོ། །</s>
  </p>
  <p id="270">
    <s id="270:1">ཆོས་ཐམས་ [41b.3]ཅད་ལ་བྱམས་པ་དང་ཐུགས་རྗེས་ཡོངས་སུ་མ་ཟིན་པ་མི་མངའ་བས། </s>
  </p>
  <p id="271">
    <s id="271:1">སེམས་ཅན་ཐམས་ཅད་ལ་ཕན་པ་དང་བདེ་བའི་ཕན་མི་འདོགས་པ་གང་ཡང་མེད་དོ། །</s>
  </p>
  <p id="272">
    <s id="272:1">རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་</s>
    <s id="272:2">གསེར་འོད་དམ་པའི་མདོ་སྡེ་འདི་ཐོས་ནས་མངོན་པར་ཡིད་ [41b.4]ཆེས་པ་གང་ཡིན་པ་</s>
    <s id="272:3">དེ་དག་ནི་སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་དང་། ལྷ་མ་ཡིན་གྱི་འགྲོ་བ་དག་ཏུ་ལྟུང་བར་མི་འགྱུར་ཞིང་</s>
    <s id="272:4">རྟག་པར་ལྷ་དང་མིའི་ནང་དུ་སྐྱེ་བར་འགྱུར་བས་</s>
    <s id="272:5">མ་རབས་དག་ཏུ་སྐྱེ་བར་མི་འགྱུར་ལ།</s>
  </p>
  <p id="273">
    <s id="273:1">རྟག་པར་དེ་བཞིན་གཤེགས་ [41b.5]པ་རྣམས་ལ་བསྙེན་བཀུར་དང་རིམ་གྲོ་བྱས་ནས་</s>
  </p>
  <p id="274">
    <s id="274:1">ཡང་དག་པའི་ཆོས་མཉན་ཅིང་ལེན་པར་འགྱུར། </s>
  </p>
  <p id="275">
    <s id="275:1">རྟག་པར་སངས་རྒྱས་ཀྱི་ཞིང་ཡོངས་སུ་དག་པ་རྣམས་སུ་སྐྱེ་བར་འགྱུར་རོ། །</s>
  </p>
  <p id="276">
    <s id="276:1">དེ་ཅིའི་ཕྱིར་ཞེ་ན། </s>
  </p>
  <p id="277">
    <s id="277:1">ཆོས་ཟབ་མོ་འདི་ཐོས་པར་གྱུར་པའི་ཕྱིར་རོ། །</s>
  </p>
  <p id="278">
    <s id="278:1">རིགས་ཀྱི་བུ་དང་། རིགས་ཀྱི་བུ་མོ་ [41b.6]དེ་དག་ནི་དེ་བཞིན་གཤེགས་པས་མཁྱེན་ཅིང་ལུང་བསྟན་པར་འགྱུར་བས་</s>
    <s id="278:2">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པར་མི་འགྱུར་རོ། །</s>
  </p>
  <p id="279">
    <s id="279:1">རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་ཤིན་ཏུ་ཟབ་པའི་ཆོས་གྱ་ནོམ་པ་འདི་ལན་ཅིག་རྣ་བས་ཐོས་པར་གྱུར་ [41b.7]ན་</s>
    <s id="279:2">གང་ཟག་དེ་ནི་དེ་བཞིན་གཤེགས་པ་ལ་སྐུར་པ་མི་འདེབས་པ་དང་།</s>
  </p>
  <p id="280">
    <s id="280:1">ཡང་དག་པའི་ཆོས་ལ་མི་སྨོད་པ་དང་།</s>
    <s id="280:2">འཕགས་པའི་ཚོགས་ལ་མི་བརྙས་པ་དང་།</s>
    <s id="280:3">སེམས་ཅན་རྣམས་དགེ་བའི་རྩ་བ་མ་བསྐྱེད་པ་ནི་སྐྱེད་པར་བྱེད་ལ།</s>
  </p>
  <p id="281">
    <s id="281:1">དགེ་བའི་རྩ་བ་བསྐྱེད་པ་ནི་འཕེལ་ཞིང་ཡངས་པ་ [42a] [42a.1]དང་།  ཡོངས་སུ་སྨིན་པར་བྱེད་པའི་ཕྱིར་</s>
    <s id="281:2">འཇིག་རྟེན་གྱི་ཁམས་ཐམས་ཅད་དུ་སེམས་ཅན་ཇི་སྙེད་པ་དེ་དག་ཕ་རོལ་ཏུ་ཕྱིན་པ་དྲུག་པོ་རྣམས་མངོན་པར་སྒྲུབ་པར་བསྐུལ་བར་འགྱུར་བར་རིག་པར་བྱའོ། །</s>
  </p>
  <p id="282">
    <s id="282:1">དེ་ནས་བྱང་ཆུབ་སེམས་དཔའ་ནམ་མཁའི་སྙིང་པོ་དང་།</s>
    <s id="282:2">ཚངས་པ་ [42a.2]དང་། བརྒྱ་བྱིན་དང་། རྒྱལ་པོ་ཆེན་པོ་བཞི་དང་། ལྷའི་འཁོར་མང་པོ་རྣམས་འདུག་པའི་སྟན་ལས་ལངས་ཏེ་</s>
  </p>
  <p id="283">
    <s id="283:1">བླ་གོས་ཕྲག་པ་གཅིག་ཏུ་གཟར་ནས་</s>
  </p>
  <p id="284">
    <s id="284:1">ཐལ་མོ་སྦྱར་ཏེ་གུས་པས་</s>
    <s id="284:2">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ནས</s>
  </p>
  <p id="285">
    <s id="285:1">བཅོམ་ལྡན་འདས་ལ་འདི་སྐད་ཅེས་གསོལ་ [42a.3]ཏོ། །</s>
  </p>
  <p id="286">
    <s id="286:1">བཅོམ་ལྡན་འདས་</s>
    <s id="286:2">གནས་གང་ཡང་རུང་བདག་ཏུ་འདི་ལྟར་གསེར་འོད་དམ་པའི་མདོ་སྡེ་ཤིན་ཏུ་གྱ་ནོམ་པ་འདི་ཡང་དག་པར་སྟོན་པར་བགྱིད་ན་</s>
    <s id="286:3">ཡུལ་དེར་ཕན་ཡོན་རྣམ་པ་བཞི་དང་ལྡན་པར་འགྱུར་ལགས་སོ། །</s>
  </p>
  <p id="287">
    <s id="287:1">བཞི་གང་ཞེ་ན། </s>
  </p>
  <p id="288">
    <s id="288:1">དང་པོ་ནི་</s>
    <s id="288:2">རྒྱལ་པོའི་དམག་ཚོགས་རྣམས་བཙན་ [42a.4]ཞིང་དར་བས་པས་ཀྱི་</s>
    <s id="288:3">རྒོལ་བའི་དགྲ་རྣམས་མ་མཆིས་པ་དང་།</s>
  </p>
  <p id="289">
    <s id="289:1">བྲོ་ནད་དང་བྲལ་ཞིང་ཚེ་རིང་བ་དང་།</s>
    <s id="289:2">བཀྲ་ཤིས་དང་ལྡན་ཞིང་བདེ་སྐྱིད་པ་དང་།</s>
    <s id="289:3">དམ་པའི་ཆོས་དར་ཞིང་རྒྱས་པར་འགྱུར་བའོ། །</s>
  </p>
  <p id="290">
    <s id="290:1">གཉིས་པ་ནི་</s>
    <s id="290:2">ཕོ་བྲང་ནང་གི་བཙུན་མོ་དང་། སླས་དང་།</s>
    <s id="290:3">རྒྱལ་བུ་དང་། བློན་ [42a.5]པོ་རྣམས་</s>
    <s id="290:4">འདུམ་ཞིང་རྩོད་པ་མ་མཆིས་པ་དང་།</s>
    <s id="290:5">གཡོ་སྒྱུ་དང་ཕྲ་མ་སྤངས་པས་</s>
    <s id="290:6">རྒྱལ་པོས་གནང་ཞིང་བཀུར་བར་འགྱུར་རོ། །</s>
  </p>
  <p id="291">
    <s id="291:1">གསུམ་པ་ནི་</s>
    <s id="291:2">དགེ་སྦྱོང་དང་། བྲམ་ཟེ་དང་། ཡུལ་གྱི་མི་རྣམས་</s>
    <s id="291:3">ཡང་དག་པའི་ཆོས་སྤྱོད་པས་</s>
    <s id="291:4">བྲོ་ནད་མ་མཆིས་ཤིང་བདེ་སྐྱིད་པ་དང་།</s>
    <s id="291:5">བློ་བུར་དུ་ [42a.6]འགུམ་པ་མ་མཆིས་པ་དང་།</s>
    <s id="291:6">བསོད་ནམས་མང་པོ་མངོན་པར་སྒྲུབ་པའོ། །</s>
  </p>
  <p id="292">
    <s id="292:1">བཞི་པ་ནི་</s>
    <s id="292:2">དུས་གསུམ་པོ་དག་ཏུ་</s>
    <s id="292:3">འབྱུང་བ་ཆེན་པོ་བཞི་པོ་དག་འཕྲོད་ཅིང་རྟག་པར་</s>
    <s id="292:4">ལྷ་རྣམས་ཀྱིས་བྱིན་གྱིས་བརླབས་ནས་ཡོངས་སུ་སྲུང་བར་འགྱུར་བ་དང་།</s>
  </p>
  <p id="293">
    <s id="293:1">བྱམས་པ་དང་སྙིང་རྗེ་མཉམ་པར་གྱུར་ [42a.7]བས་</s>
    <s id="293:2">གནོད་པ་མི་བགྱིད་ཅིང་རྣམ་པར་འཚེ་བའི་བསམ་པ་མ་མཆིས་པ་དང་།</s>
  </p>
  <p id="294">
    <s id="294:1">སྐྱེ་བོ་རྣམས་དཀོན་མཆོག་གསུམ་ལ་སྐྱབས་སུ་མཆི་ཞིང་</s>
    <s id="294:2">ཐམས་ཅད་ཀྱིས་བྱང་ཆུབ་ཀྱི་སྤྱོད་པ་མངོན་པར་སྒྲུབ་པར་འགྱུར་བ་སྟེ།</s>
  </p>
  <p id="295">
    <s id="295:1">འདི་དག་ནི་ཕན་ཡོན་རྣམ་པ་བཞི་ཞེས་བགྱི་ལགས་སོ། །</s>
  </p>
  <p id="296">
    <s id="296:1">བཅོམ་ལྡན་འདས་ [42b] [42b.1]</s>
    <s id="296:2">བདག་ཅག་ཀྱང་རྟག་པར་མདོ་སྡེ་འདི་རྒྱ་ཆེར་སྤེལ་བའི་སླད་དུ་</s>
    <s id="296:3">འདི་ལྟར་མདོ་སྡེ་འདི་ཡོངས་སུ་འཛིན་པའི་གང་ཟག་དེའི་སླད་དུ་རྗེས་སུ་འབྲང་ཞིང་</s>
    <s id="296:4">གང་ན་གནས་པའི་གནས་དེར་སྨན་པ་དག་བགྱིད་ལགས་སོ། །</s>
  </p>
  <p id="297">
    <s id="297:1">བཅོམ་ལྡན་འདས་ཀྱིས་བཀའ་སྩལ་པ། </s>
  </p>
  <p id="298">
    <s id="298:1">རིགས་ཀྱི་བུ་དག་ལེགས་སོ། །ལེགས་སོ། ། </s>
  </p>
  <p id="299">
    <s id="299:1">[42b.2]དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="299:2">ཁྱོད་ཀྱི་རབ་ཏུ་བརྩོན་པའི་སེམས་ཀྱི་མདོ་སྡེའི་རྒྱལ་པོ་ཤིན་ཏུ་གྱ་ནོམ་པ་འདི་སྤེལ་བ་ཉིད་ཀྱིས་</s>
    <s id="299:3">ཡང་དག་པའི་ཆོས་ཡུན་རིང་དུ་འཇིག་རྟེན་ན་གནས་པར་འགྱུར་རོ། །</s>
  </p>
  <p id="300">
    <s id="300:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་སྐུ་ [42b.3]གསུམ་རྣམ་པར་འབྱེད་པའི་ལེའུ་སྟེ་གསུམ་པའོ།། །།</s>
  </p>
</text>
