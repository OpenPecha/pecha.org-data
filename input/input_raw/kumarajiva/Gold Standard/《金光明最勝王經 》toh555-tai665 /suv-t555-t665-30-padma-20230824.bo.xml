<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་</s>
    <s id="1:2">ལྷ་མོ་སྤོབས་པ་ཆེན་མོ་སྟན་ལས་ལངས་ཏེ་</s>
  </p>
  <p id="2">
    <s id="2:1">གུས་པས་ཐལ་མོ་སྦྱར་ནས་ </s>
  </p>
  <p id="3">
    <s id="3:1">[148a.2]ཡང་དག་པའི་ཚིག་གིས་བཅོམ་ལྡན་འདས་ལ་མངོན་པར་བསྟོད་པ།</s>
    <s id="3:2">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་</s>
    <s id="3:3">སྐུ་ཡང་དག་པར་གསེར་གྱི་ཁ་དོག་དང་ལྡན་པ།</s>
    <s id="3:4">མགུར་དུང་གི་དབྱིབས་དང་འདྲ་བ།</s>
    <s id="3:5">ཞལ་ཟླ་བ་ཉ་ [148a.3]བ་ལྟ་བུ་</s>
    <s id="3:6">སྤྱན་པདྨ་སྔོན་པོ་དང་མཚུངས་པ།</s>
    <s id="3:7">སྒྲོས་དམར་ཞིང་བཟང་བ།</s>
    <s id="3:8">ཆུ་ཤེལ་གྱི་ཁ་དོག་དང་འདྲ་བ།</s>
    <s id="3:9">ཤངས་ཀྱི་དབྱིབས་མཐོ་ཞིང་དྲང་བས་</s>
    <s id="3:10">གསེར་གྱི་གར་བུ་བཅད་པ་ལྟ་བུར་གྱུར་པ།</s>
    <s id="3:11">ཚེམས་དཀར་ཞིང་ཐགས་བཟང་བ་</s>
    <s id="3:12">མེ་ཏོག་ཀུ་མུ་ད་དང་མཚུངས་པ།</s>
    <s id="3:13">འོད་ [148a.4]ཀྱིས་ཀུན་དུ་སྣང་བར་མཛད་པས་</s>
    <s id="3:14">ཉི་མ་བརྒྱ་སྟོང་ལྟ་བུར་གྱུར་པ།</s>
    <s id="3:15">འོད་ཀྱི་ཁ་དོག་ཀུན་དུ་ཁྱབ་པས་</s>
    <s id="3:16">འཛམ་བུའི་གསེར་དང་འདྲ་བ།</s>
    <s id="3:17">ཚིག་གསུང་བ་ལ་ནོར་ཞིང་འཁྲུལ་པ་མི་མངའ་བ།</s>
    <s id="3:18">རྣམ་པར་ཐར་པའི་སྒོ་གསུམ་ཡང་དག་པར་བསྟན་ནས</s>
  </p>
  <p id="4">
    <s id="4:1">བྱང་ཆུབ་ [148a.5]རྣམ་པ་གསུམ་གྱི་ལམ་ཡང་དག་པར་འབྱེད་པ།</s>
    <s id="4:2">ཐུགས་རྟག་ཏུ་རྣམ་པར་དག་ཅིང་</s>
    <s id="4:3">ཐུགས་ཀྱི་མོས་པ་ཡང་དེ་བཞིན་དུ་གྱུར་པ།</s>
    <s id="4:4">བཅོམ་ལྡན་འདས་བཞུགས་པའི་གནས་དང་སྤྱོད་ཡུལ་རྣམས་རྟག་པར་རྣམ་པར་དག་པར་གྱུར་པ།</s>
    <s id="4:5">སྤྱོད་ལམ་མ་ལགས་པ་སྤངས་ [148a.6]པས་</s>
    <s id="4:6">གཤེགས་ཤིང་བཞུགས་པ་དག་ལ་འཁྲུལ་པ་མི་མངའ་བ།</s>
    <s id="4:7">ལོ་དྲུག་དཀའ་བ་མཛད་ནས་</s>
  </p>
  <p id="5">
    <s id="5:1">ཆོས་ཀྱི་འཁོར་ལོ་ལན་གསུམ་དུ་བསྐོར་བ།</s>
    <s id="5:2">སྡུག་བསྔལ་བའི་སེམས་ཅན་ཡོངས་སུ་བཟླས་ནས་</s>
    <s id="5:3">ཕ་རོལ་གྱི་འགྲམ་དུ་ཕྱིན་པར་མཛད་པ།</s>
    <s id="5:4">སྐུའི་མཚན་ཡོངས་ [148a.7]སུ་རྫོགས་པ་ནྱ་གྲོ་དྷའི་ལྗོན་ཤིང་ལྟ་བུར་གྱུར་པ།</s>
    <s id="5:5">ཕ་རོལ་ཏུ་ཕྱིན་པ་དྲུག་ཡོངས་སུ་བསྒོམས་པས་</s>
    <s id="5:6">ཕྲིན་ལས་རྣམ་པ་གསུམ་ལ་སྐྱོན་མི་མངའ་བ།</s>
    <s id="5:7">ཐམས་ཅད་མཁྱེན་པ་དང་ལྡན་པས་</s>
    <s id="5:8">བདག་དང་གཞན་གྱི་དོན་ཕུན་སུམ་ཚོགས་པར་མཛད་པ།</s>
    <s id="5:9">གང་ [148b] [148b.1]ཅི་གསུང་ཡང་རུང་སྟེ།</s>
  </p>
  <p id="6">
    <s id="6:1">རྟག་པར་སེམས་ཅན་གྱི་དོན་དུ་འགྱུར་བར་མཛད་པས་</s>
    <s id="6:2">དོན་མ་མཆིས་པར་མི་གསུང་བ།</s>
    <s id="6:3">ཤཱཀྱའི་རིགས་ཀྱི་ནང་ནས་སེང་གེ་ཆེན་པོར་གྱུར་པས་</s>
    <s id="6:4">རབ་ཏུ་བརྟན་ཞིང་དཔའ་བ།</s>
    <s id="6:5">རྣམ་པར་ཐར་པ་བརྒྱད་ཕུན་སུམ་ཚོགས་པར་གྱུར་ [148b.2]པ་ལ་</s>
    <s id="6:6">ཕྱག་འཚལ་ལོ། །</s>
    <s id="6:7">དེང་བདག་གི་ཉམས་ཀྱིས་ཇི་ཙམ་ལྕོགས་པའི་རྗེས་སུ་དེ་བཞིན་ཤེགས་པའི་ཡོན་ཏན་གྱི་ཕྱོགས་ལས་ཅུང་ཟད་ཙམ་ཞིག་བསྔགས་པ་བརྗོད་པ་ནི་འདི་ལྟ་སྟེ།</s>
  </p>
  <p id="7">
    <s id="7:1">དཔེར་ན་སྦྲང་བུས་རྒྱ་མཚོ་ཆེན་པོའི་ཆབ་འཚལ་བ་དང་འདྲ་ཡང་</s>
    <s id="7:2">བསོད་ནམས་དེའི་ [148b.3]དབང་གིས་</s>
    <s id="7:3">སེམས་ཅན་ཐམས་ཅད་འཁོར་བ་གཏན་དུ་སྤངས་ནས་</s>
  </p>
  <p id="8">
    <s id="8:1">བླ་ན་མ་མཆིས་པའི་ལམ་མངོན་པར་གྲུབ་པར་སྨོན་ཏོ། །</s>
  </p>
  <p id="9">
    <s id="9:1">དེ་ནས་</s>
    <s id="9:2">བཅོམ་ལྡན་འདས་ཀྱིས་ལྷ་མོ་སྤོབས་པ་ཆེན་མོ་ལ་བཀའ་སྩལ་པ།</s>
    <s id="9:3">ཁྱོད་ཀྱིས་ཡུན་རིང་པོ་ནས་བསྒོམས་པས་</s>
    <s id="9:4">སྤོབས་པ་ཆེན་པོ་དང་ལྡན་ [148b.4]པར་གྱུར་ནས།</s>
  </p>
  <p id="10">
    <s id="10:1">དེང་ངའི་ཡོན་ཏན་རྒྱ་ཆེར་བསྔགས་པ་བརྗོད་པ་</s>
    <s id="10:2">ལེགས་སོ་ལེགས་སོ། །</s>
  </p>
  <p id="11">
    <s id="11:1">འདིའི་དབང་གིས་ཁྱོད་མྱུར་དུ་བླ་ན་མེད་པའི་ཆོས་ཀྱི་སྒོ་མོ་མངོན་པར་རྟོགས་ནས་</s>
    <s id="11:2">མཚན་དང་དཔེ་བྱད་བཟང་པོ་ཕུན་སུམ་ཚོགས་པར་གྱུར་ཏེ།</s>
  </p>
  <p id="12">
    <s id="12:1">ཐམས་ཅད་ལ་རྒྱ་ཆེར་ [148b.5]ཕན་འདོགས་པར་འགྱུར་རོ། །</s>
    <s id="12:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="12:3">ལྷ་མོ་སྤོབས་པ་ཆེན་མོས་བསྔགས་པ་བརྗོད་པའི་ལེའུ་སྟེ་སུམ་ཅུ་པའོ།། །།</s>
  </p>
</text>
