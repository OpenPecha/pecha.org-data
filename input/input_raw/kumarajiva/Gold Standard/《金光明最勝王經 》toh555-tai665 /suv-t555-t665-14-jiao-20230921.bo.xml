<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ཀྱིས་འཁོར་མང་པོའི་ནང་དུ་</s>
    <s id="1:2">ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ།</s>
    <s id="1:3">ཁྱོད་ཀྱིས་འདི་ལྟར་ཤེས་པར་བྱ་སྟེ།</s>
  </p>
  <p id="2">
    <s id="2:1">ཡིད་བཞིན་གྱི་ནོར་བུ་རིན་པོ་ཆེ་ཞེས་བྱ་བའི་གཟུངས་</s>
    <s id="2:2">གནོད་པ་ཐམས་ཅད་རིང་དུ་སྤོང་ [100b.5]བ་</s>
    <s id="2:3">འབྲུག་དང་གློག་མ་རུངས་པ་ཐམས་ཅད་འགོག་ཅིང་འཇིལ་བར་བྱེད་པ་ཡོད་དེ།</s>
  </p>
  <p id="3">
    <s id="3:1">དེ་ནི་འདས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་གསུངས་པ་ཡིན་པས།</s>
    <s id="3:2">ངས་ཀྱང་དེང་མདོ་སྡེ་འདི་</s>
    <s id="3:3">ལྷ་དང་མི་རྣམས་ལ་ཕན་པ་ [100b.6]དང་།</s>
    <s id="3:4">འཇིག་རྟེན་ལ་བརྩེ་བ་དང་།</s>
    <s id="3:5">ཐམས་ཅད་ཡོངས་སུ་བསྲུངས་ནས་</s>
    <s id="3:6">བདེ་བ་འཐོབ་པར་</s>
    <s id="3:7">བྱ་བའི་ཕྱིར་འཁོར་མང་པོ་ཁྱེད་ལ་ཡང་དག་པར་བསྟན་པར་བྱའོ། །</s>
  </p>
  <p id="4">
    <s id="4:1">དེ་ནས་འཁོར་མང་པོ་དང་།</s>
    <s id="4:2">ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ [100b.7]ཐོས་པ་དང་།</s>
    <s id="4:3">སོ་སོ་ནས་སེམས་རྩེ་གཅིག་ཏུ་</s>
    <s id="4:4">བཅོམ་ལྡན་འདས་ཀྱི་ཞལ་དུ་བལྟས་ནས་</s>
  </p>
  <p id="5">
    <s id="5:1">རིག་སྔགས་མཉན་པར་གྱུར་ཏོ། །</s>
  </p>
  <p id="6">
    <s id="6:1">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="6:2">ཁྱེད་ཅག་ལེགས་པར་ཉོན་ཅིག །</s>
  </p>
  <p id="7">
    <s id="7:1">འདི་ནས་ཤར་ཕྱོགས་ན་གློག་འོད་སྣང་བའི་རྒྱལ་པོ་ཨ་ག་ཏ་ [101a] [101a.1]ཞེས་བྱ་བ་དང་།</s>
    <s id="7:2">ལྷོ་ཕྱོགས་ན་གློག་འོད་སྣང་བའི་རྒྱལ་པོ་ཤ་ཏེ་རུ་ཞེས་བྱ་བ་དང་།</s>
    <s id="7:3">ནུབ་ཕྱོགས་ན་གློག་འོད་སྣང་བའི་རྒྱལ་པོ་ཙུ་ཏེ་ཀྭང་ཞེས་བྱ་བ་དང་།</s>
    <s id="7:4">བྱང་ཕྱོགས་ན་གློག་འོད་སྣང་བའི་རྒྱལ་པོ་སུ་ཏ་མ་ནི་ཞེས་བྱ་བ་སོ་སོ་ན་ཡོད་དེ</s>
  </p>
  <p id="8">
    <s id="8:1">རིགས་ཀྱི་ [101a.2]བུའམ་ རིགས་ཀྱི་བུ་མོ་གང་ལ་ལ་</s>
    <s id="8:2">ཞིག་གིས་གློག་གི་རྒྱལ་པོ་འདི་དག་གི་མིང་ཐོས་ཤིང་</s>
    <s id="8:3">ཕྱོགས་ཤེས་པར་གྱུར་ན།</s>
  </p>
  <p id="9">
    <s id="9:1">གང་ཟག་དེ་འཇིགས་ཤིང་སྐྲག་པའི་དངོས་པོ་ཐམས་ཅད་དང་བྲལ་བར་འགྱུར་ཞིང་</s>
    <s id="9:2">གློ་བུར་གྱི་གནོད་པ་ཐམས་ཅད་རབ་ཏུ་ཞི་བར་འགྱུར་རོ། །</s>
    <s id="9:3">གལ་ཏེ་གང་དུ་གནས་ [101a.3]པའི་གནས་</s>
    <s id="9:4">དེར་ཕྱོགས་བཞིའི་གློག་གི་རྒྱལ་པོ་འདི་དག་གི་མིང་ཡི་གེར་བྲིས་པར་གྱུར་ན་</s>
  </p>
  <p id="10">
    <s id="10:1">གང་དུ་གནས་པའི་གནས་དེ་དག་ཏུ་འབྲུག་དང་གློག་གིས་འཇིགས་པ་མེད་ཅིང་</s>
    <s id="10:2">གདོན་བགེགས་དང་གནོད་པའི་སྒྲིབ་པ་མེད་པར་འགྱུར།</s>
  </p>
  <p id="11">
    <s id="11:1">དུས་མ་ཡིན་པར་གློ་བུར་དུ་འཆི་བ་</s>
    <s id="11:2">ཐམས་ཅད་ [101a.4]ཐག་རིང་དུ་སྤོང་བར་འགྱུར་རོ། །</s>
    <s id="11:3">དེ་ནས་བཅོམ་ལྡན་འདས་ཀྱིས་གཟུངས་སྔགས་བཀའ་སྩལ་པ།</s>
    <s id="11:4">ཏདྱ་ཐཱ། ནི་མི་ནི་མི་ནི་མིནྡྷ་རི་ཨིན་དྲེ་སྟྲཻ་ལོ་ཀ །ལོ་ཀ་ནི། ཤི་རི་ཤོ་ལ་བ་ཏི། ཧ་རཀྵ་ཧ་རཀྵ།</s>
    <s id="11:5">བདག་མིང་འདི་ཞེས་བྱ་བའི་གནས་</s>
    <s id="11:6">འདིར་འཇིགས་ཤིང་སྐྲག་པ་ཐམས་ [101a.5]ཅད་དང་།</s>
    <s id="11:7">སྡུག་བསྔལ་ཐམས་ཅད་ཀྱིས་འཚེ་བ་དང་།</s>
    <s id="11:8">འབྲུག་དང་། གློག་དང་། ཐོག་འབབ་པ་དང་།</s>
    <s id="11:9">གློ་བུར་དུ་འཆི་བར་འགྱུར་བ་</s>
    <s id="11:10">ཇི་སྙེད་པ་ཐམས་ཅད་དང་བྲལ་བར་གྱུར་ཅིག་སྭཱ་ཧཱ།</s>
    <s id="11:11">དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤྱན་རས་གཟིགས་ [101a.6]ཀྱི་དབང་ཕྱུག་འཁོར་མང་པོའི་ནང་དུ་</s>
    <s id="11:12">འདུག་པའི་སྟན་ལས་ལངས་ཏེ</s>
  </p>
  <p id="12">
    <s id="12:1">བླ་གོས་ཕྲག་པ་གཅིག་ལ་གཟར་ནས་</s>
    <s id="12:2">གུས་པས་ཐལ་མོ་སྦྱར་ཏེ།</s>
  </p>
  <p id="13">
    <s id="13:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="14">
    <s id="14:1">བཅོམ་ལྡན་འདས་བདག་ཀྱང་དེང་</s>
    <s id="14:2">ལྷ་དང་མི་རྣམས་ལ་སྨན་པར་བགྱི་བ་དང་།</s>
    <s id="14:3">[101a.7]འཇིག་རྟེན་ལ་བརྩེ་བ་དང་།</s>
    <s id="14:4">ཐམས་ཅད་ཡོངས་སུ་བསྲུངས་ནས་</s>
    <s id="14:5">བདེ་བ་འཐོབ་པར་བགྱི་བ་དང་།</s>
    <s id="14:6">མཐུ་ཆེན་པོའི་སྟོབས་དང་ལྡན་ཞིང་</s>
    <s id="14:7">སྨོན་པ་རྣམས་ཡིད་བཞིན་དུ་འགྲུབ་པར་བགྱི་བའི་སླད་དུ་</s>
    <s id="14:8">བཅོམ་ལྡན་འདས་ཀྱི་སྤྱན་སྔར་</s>
    <s id="14:9">ཡིད་བཞིན་གྱི་ནོར་བུ་རིན་པོ་ཆེའི་གཟུངས་གང་ [101b] [101b.1]ལགས་པ་མདོ་ཙམ་ཞིག་བསྟན་པར་བགྱིའོ། །</s>
  </p>
  <p id="15">
    <s id="15:1">དེ་ནས་གཟུངས་སྔགས་སྨྲས་པ།</s>
    <s id="15:2">ཏདྱ་ཐཱ། ཀ་ཊེ། བི་ཀ་ཊེ། ནི་ཀ་ཊེ། པྲ་ཏྱརྠི་ཀེ །པྲ་ཏྱ་མི་ཏྲེ། ཤུདྡྷེ་མུཀྟེ། བི་མ་ལེ། པྲ་བྷཱ་སྭ་རེ། ཨཎྜ་རེ། པཎྜ་རེ། ཤྭེ་ཏེ། པཎྜ་ར་བཱ་སི་ནི། ཧ་རི་ཀཎྜ་རི། པིངྒ་ལ། [101b.2]ཨ་ཀྵི་ད་དྷི་མུ་ཁི་རཀྵ་རཀྵ།</s>
    <s id="15:3">བདག་མིང་འདི་ཞེས་བགྱི་བའི་གནས་འདིར་</s>
    <s id="15:4">འཇིགས་ཤིང་སྐྲག་པ་ཐམས་ཅད་དང་།</s>
    <s id="15:5">སྡུག་བསྔལ་གྱིས་འཚེ་བ་ནས་</s>
    <s id="15:6">གློ་བུར་དུ་འཆི་བའི་བར་</s>
    <s id="15:7">ཐམས་ཅད་བྲལ་བར་གྱུར་ཅིག །</s>
  </p>
  <p id="16">
    <s id="16:1">བདག་གིས་སྡིག་པའི་དངོས་པོ་ངན་པ་ཐམས་ཅད་མི་མཐོང་ཞིང་</s>
    <s id="16:2">རྟག་པར་ [101b.3]བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་གི་ཐུགས་རྗེ་ཆེན་པོའི་བྱིན་གྱིས་བརླབས་ཀྱིས་དགོངས་ཤིང་ཡོངས་སུ་བསྲུང་བར་གྱུར་ཅིག་སྭཱ་ཧཱ།</s>
    <s id="16:3">དེ་ནས་བྱང་ཆུབ་སེམས་དཔའ་ལག་ན་རྡོ་རྗེ་གསང་བའི་</s>
    <s id="16:4">བདག་པོ་སྟན་ལས་ལངས་ཏེ་</s>
  </p>
  <p id="17">
    <s id="17:1">གུས་པས་ཐལ་མོ་སྦྱར་ནས་ </s>
  </p>
  <p id="18">
    <s id="18:1">[101b.4]བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="19">
    <s id="19:1">བཅོམ་ལྡན་འདས་བདག་ཅག་ཀྱང་དེང་</s>
    <s id="19:2">ལྷ་དང་མི་རྣམས་ལ་སྨན་པ་ཆེར་བགྱི་བ་དང་།</s>
    <s id="19:3">འཇིག་རྟེན་ལ་བརྩེ་བ་དང་།</s>
    <s id="19:4">ཐམས་ཅད་ཡོངས་སུ་བསྲུངས་ནས་</s>
    <s id="19:5">གཟི་བྱིན་ཆེན་པོའི་མཐུ་དང་ལྡན་པ་དང་།</s>
    <s id="19:6">སྨོན་པ་རྣམས་ཡིད་བཞིན་ [101b.5]དུ་འགྲུབ་པར་</s>
    <s id="19:7">བགྱི་བའི་ཆེད་དུ་མི་ཕམ་པ་ཞེས་བགྱི་བའི་གཟུངས་བཤད་པར་བགྱིའོ། །</s>
  </p>
  <p id="20">
    <s id="20:1">དེ་ནས་གཟུངས་སྔགས་སྨྲས་པ།</s>
    <s id="20:2">ཏདྱ་ཐཱ། མུ་ནི་མུ་ནི། མུ་ནི་ན་དྷ་རི། མུ་ནི་མ་ཏི་མ་ཏི། སུ་མ་ཏི། མ་ཧཱ་མ་ཏི། ཧཱ་ཧཱ་ཧཱ་ཧཱ་མ་བྷ་ཡནྟཱི་ཏི་པཱ་པ། བཛྲ་པཱ་ཎི་ཨཱ་ཧ་དྲཱ་བི་ཌ་སྭཱ་ཧཱ།</s>
    <s id="20:3">བཅོམ་ [101b.6]ལྡན་འདས་བདག་གིས་གཟུངས་སྔགས་</s>
    <s id="20:4">འདི་ནི་མི་ཕམ་པར་སྲུང་བ་ཞེས་བགྱི་སྟེ</s>
  </p>
  <p id="21">
    <s id="21:1">སྐྱེས་པའམ་བུད་མེད་གང་ལ་ལ་ཞིག་</s>
    <s id="21:2">སེམས་རྩེ་གཅིག་ཏུ་ཡང་དག་པར་བཟུང་སྟེ་</s>
    <s id="21:3">ཡི་གེར་འདྲི་བ་དང་། ཀློག་པ་དང་། འདོན་པ་དང་།</s>
    <s id="21:4">མི་བསྐྱུད་ཅིང་རྗེས་སུ་དྲན་པར་བགྱིད་ན་</s>
    <s id="21:5">བདག་གདུགས་མཚན་དུ་</s>
    <s id="21:6">[101b.7]དེ་ལ་ཡོངས་སུ་བསྲུང་བར་བགྱིད་པས་</s>
    <s id="21:7">འཇིགས་ཤིང་སྐྲག་པ་ཐམས་ཅད་ནས་</s>
    <s id="21:8">གློ་བུར་དུ་འཆི་བ་</s>
    <s id="21:9">ཐམས་ཅད་ཐག་རིང་དུ་སྤོང་བར་འགྱུར་ལགས་སོ། །</s>
    <s id="21:10">དེ་ནས་མི་མཇེད་ཀྱི་འཇིག་རྟེན་གྱི་ཁམས་ཀྱི་བདག་པོ་ཚངས་པ་ཆེན་པོ་</s>
    <s id="21:11">སྟན་ལས་ལངས་ཏེ</s>
  </p>
  <p id="22">
    <s id="22:1">གུས་པས་ཐལ་མོ་སྦྱར་ནས་</s>
    <s id="22:2">བཅོམ་ལྡན་འདས་ [102a] [102a.1]ལ་འདི་སྐད་ཅེས་གསོལ་ཏོ། །</s>
  </p>
  <p id="23">
    <s id="23:1">བཅོམ་ལྡན་འདས་བདག་ལ་ཡང་ཤིན་ཏུ་གྱ་ནོམ་པའི་ཆོས་ཀྱི་རྣམ་གྲངས་ཀྱི་གཟུངས་</s>
    <s id="23:2">ལྷ་དང་མི་རྣམས་ལ་རྒྱ་ཆེར་ཕན་འདོགས་པ།</s>
    <s id="23:3">འཇིག་རྟེན་ལ་རབ་ཏུ་འཚེ་བ་ཐམས་ཅད་ཡོངས་སུ་སྲུང་བར་བགྱིད་པ།</s>
    <s id="23:4">གཟི་བྱིན་ཆེན་པོའི་མཐུ་དང་ལྡན་ [102a.2]པ།</s>
    <s id="23:5">སྨོན་པ་རྣམས་ཡིད་བཞིན་དུ་འགྲུབ་པར་བགྱིད་པ་མཆིས་ཏེ</s>
  </p>
  <p id="24">
    <s id="24:1">གཟུངས་སྔགས་དེ་བཤད་པར་བགྱིའོ། །</s>
  </p>
  <p id="25">
    <s id="25:1">ཏདྱ་ཐཱ། ཧི་ལི་མི་ལི། ཙི་ལི་སྭཱ་ཧཱ། བྲཧྨཔཱུ་རེ་སྭཱ་ཧཱ། བྲཧྨ་སྭ་རེ་སྭཱ་ཧཱ། བྲཧྨ་བྷི་སུ་གརྦྷེ། པུཥྤ་སཾ་སྟ་རེ་སྭཱ་ཧཱ།</s>
    <s id="25:2">བཅོམ་ལྡན་འདས་བདག་གི་གཟུངས་འདི་ [102a.3]ནི་ཚངས་པའི་ཆད་པས་བཅད་པ་ཞེས་བགྱི་སྟེ་</s>
  </p>
  <p id="26">
    <s id="26:1">གཟུངས་འདི་འཛིན་པ་དག་ལ་ཡོངས་སུ་བསྲུང་བར་བགྱིད་པས་</s>
    <s id="26:2">མྱ་ངན་གྱིས་གནོད་པ་དང་།</s>
    <s id="26:3">སྡིག་པའི་ལས་རྣམས་ཐག་རིང་དུ་སྤོང་ཞིང་།</s>
    <s id="26:4">གློ་བུར་དུ་འཆི་བའི་བར་</s>
    <s id="26:5">ཐམས་ཅད་ཀྱང་ཡོངས་སུ་སྤོང་བར་བགྱིད་དོ། །</s>
  </p>
  <p id="27">
    <s id="27:1">དེ་ནས་བརྒྱ་བྱིན་ [102a.4]ལྷའི་དབང་པོ་སྟན་ལས་ལངས་ཏེ་</s>
    <s id="27:2">གུས་པས་ཐལ་མོ་སྦྱར་ནས་</s>
    <s id="27:3">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="28">
    <s id="28:1">བཅོམ་ལྡན་འདས་བདག་ལ་ཡང་བཛྲ་ཤ་ནི་</s>
    <s id="28:2">ཞེས་བགྱི་བའི་གཟུངས་རིག་སྔགས་ཆེན་མོ་</s>
    <s id="28:3">འཇིགས་ཤིང་སྐྲག་པ་དང་། གདོན་བགེགས་ཐམས་ཅད་རབ་ཏུ་སེལ་བ།</s>
    <s id="28:4">གློ་ [102a.5]བུར་དུ་འཆི་བའི་བར་</s>
    <s id="28:5">ཐམས་ཅད་ཐག་རིང་དུ་སྤོང་བ་</s>
    <s id="28:6">སྡུག་བསྔལ་ལས་དྲངས་ནས་བདེ་བ་སྩོལ་བ་</s>
    <s id="28:7">ལྷ་དང་མི་རྣམས་ལ་སྨན་པར་བགྱིད་པ་མཆིས་ཏེ་</s>
  </p>
  <p id="29">
    <s id="29:1">གཟུངས་དེ་བཤད་པར་བགྱིའོ། །</s>
  </p>
  <p id="30">
    <s id="30:1">ཏདྱ་ཐཱ། ནི་བ་རཱ་ཎི། བནྡྷ་མཱ་དནྟི་མ་ཏི་ཏི་ཏི་ཏི། གཽ་རཱི་གནྡྷ་རི། ཙཎྜ་ལི། མཱ་ཏངྒི། པུཀྐ་སི། པ་ [102a.6]ར་ཎ་ལེ་ཧི་ན་མ་དྷྱ་མ་དྷ་རི་ཎི། མ་ལ་ནི། ད་ལ་མ་ད་དེ།  ཙ་དྲཱ་བཱ་ཀྲཱི། ཤ་བ་རི་ཤ་བ་རི་སྭཱ་ཧཱ།</s>
    <s id="30:2">དེ་ནས་ལྷའི་རྒྱལ་པོ་རྣམ་ཐོས་དང་།</s>
    <s id="30:3">ལྷའི་རྒྱལ་པོ་ཡུལ་འཁོར་སྲུང་དང་།</s>
    <s id="30:4">ལྷའི་རྒྱལ་པོ་འཕགས་སྐྱེས་པོ་དང་།</s>
    <s id="30:5">ལྷའི་རྒྱལ་པོ་མིག་མི་བཟང་ཅིག་ཅར་སྟན་ལས་ལངས་ཏེ་</s>
  </p>
  <p id="31">
    <s id="31:1">གུས་ [102a.7]པས་ཐལ་མོ་སྦྱར་ནས་</s>
  </p>
  <p id="32">
    <s id="32:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="33">
    <s id="33:1">བཅོམ་ལྡན་འདས་བདག་ལ་ཡང་</s>
    <s id="33:2">སེམས་ཅན་ཐམས་ཅད་ལ་མི་འཇིགས་པ་སྦྱིན་པ་ཞེས་</s>
    <s id="33:3">བགྱི་བའི་གཟུངས་སྡུག་བསྔལ་གྱིས་ཉོན་མོངས་པ་ལས་རྟག་པར་ཡོངས་སུ་བསྐྱབས་ནས་</s>
    <s id="33:4">བདེ་བ་ཐོབ་པར་བགྱིད་ [102b] [102b.1]པ་</s>
    <s id="33:5">ཚེ་འཕེལ་བར་བགྱིད་ཅིང་</s>
    <s id="33:6">ནད་ཀྱི་སྡུག་བསྔལ་མ་མཆིས་པར་བགྱིད་པ་</s>
    <s id="33:7">གློ་བུར་དུ་འཆི་བའི་བར་</s>
    <s id="33:8">ཐམས་ཅད་ཐག་རིང་དུ་སྤོང་བར་བགྱིད་པ་མཆིས་ཏེ་</s>
  </p>
  <p id="34">
    <s id="34:1">གཟུངས་སྔགས་དེ་བརྗོད་པར་བགྱིའོ། །</s>
  </p>
  <p id="35">
    <s id="35:1">ཏདྱ་ཐཱ། པུཥྤེ། སུ་པུཥྤེ། དྷུ་མ་པ་རི་ཧཱ་རེ། ཨཱརྱ་པྲ་ཤ་སྟེ་ཤཱནྟི། ནིརྨུ་ཀྟེ། མཾ་ [102b.2]ག་ལྱ། ཧི་ར་ཎྱ་གརྦྷེ་སྟུ་ཏེ།  སྟ་བི་ཏེ་སྭཱ་ཧཱ།</s>
    <s id="35:2">དེ་ནས་ཡང་ཀླུའི་རྒྱལ་པོ་ཆེན་པོ་མང་པོ་འདི་ལྟ་སྟེ།</s>
  </p>
  <p id="36">
    <s id="36:1">ཀླུའི་རྒྱལ་པོ་ནཱ་ག་སི་དང་།</s>
    <s id="36:2">ཀླུའི་རྒྱལ་པོ་གློག་འོད་དང་།</s>
    <s id="36:3">ཀླུའི་རྒྱལ་པོ་མ་དྲོས་པ་དང་།</s>
    <s id="36:4">ཀླུའི་རྒྱལ་པོ་གློག་ལྕེ་དང་།</s>
    <s id="36:5">ཀླུའི་རྒྱལ་པོ་གྱ་ནོམ་འོད་ལ་སོགས་པ་སྟན་ལས་ [102b.3]ལངས་ཏེ་</s>
  </p>
  <p id="37">
    <s id="37:1">གུས་པས་ཐལ་མོ་སྦྱར་ནས་</s>
  </p>
  <p id="38">
    <s id="38:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="39">
    <s id="39:1">བཅོམ་ལྡན་འདས་བདག་ཅག་ལ་ཡང་ཡིད་བཞིན་གྱི་ནོར་བུ་རིན་པོ་ཆེ་ཞེས་</s>
    <s id="39:2">བགྱི་བའི་གཟུངས་གློག་མ་རུངས་པ་འགོག་པར་བགྱིད་པ།</s>
    <s id="39:3">འཇིགས་ཤིང་སྐྲག་པ་རྣམས་རབ་ཏུ་སེལ་བ།</s>
    <s id="39:4">[102b.4]ལྷ་དང་མི་རྣམས་ལ་རྒྱ་ཆེར་ཕན་འདོགས་པ།</s>
    <s id="39:5">འཇིག་རྟེན་ལ་སྙིང་བརྩེ་བ་</s>
    <s id="39:6">ཐམས་ཅད་ཡོངས་སུ་སྐྱོབ་པ།</s>
    <s id="39:7">གཟི་བྱིན་ཆེན་པོའི་མཐུ་དང་ལྡན་པ།</s>
    <s id="39:8">སྨོན་པ་རྣམས་ཡིད་བཞིན་དུ་འགྲུབ་པ།</s>
    <s id="39:9">གློ་བུར་དུ་འཆི་བའི་བར་</s>
    <s id="39:10">ཐམས་ཅད་ཐག་རིང་དུ་སྤོང་བ།</s>
    <s id="39:11">དུག་ཐམས་ཅད་རབ་ཏུ་ཞི་བར་བགྱིད་ [102b.5]པ།</s>
    <s id="39:12">བྱད་སྟེམས་དང་། སྔགས་དང་། བཀྲ་མི་ཤིས་པའི་དངོས་པོ་</s>
    <s id="39:13">ཐམས་ཅད་ཡོངས་སུ་སེལ་བར་བགྱིད་པ་མཆིས་ཏེ</s>
  </p>
  <p id="40">
    <s id="40:1">བདག་ཅག་གཟུངས་སྔགས་འདི་བཅོམ་ལྡན་འདས་ལ་འབུལ་ན་</s>
    <s id="40:2">ཐུགས་རྗེས་ཐུགས་བརྩེ་བར་དགོངས་ཏེ།</s>
  </p>
  <p id="41">
    <s id="41:1">བདག་ཅག་ཀླུའི་འགྲོ་བ་འདི་དང་བྲལ་ནས་</s>
    <s id="41:2">སེར་ [102b.6]སྣའི་འདོད་པ་གཏན་དུ་སྤང་བའི་སླད་དུ་བཞེས་སུ་གསོལ།</s>
  </p>
  <p id="42">
    <s id="42:1">དེ་ཅིའི་ཕྱིར་ཞེ་ན།</s>
    <s id="42:2">སེར་སྣའི་འདོད་པ་འདིའི་དབང་གིས་འཁོར་བ་ན་སྡུག་བསྔལ་མང་པོ་མྱོང་བར་འགྱུར་བས།</s>
    <s id="42:3">བདག་ཅག་སེར་སྣའི་འདོད་པའི་ས་བོན་ཡོངས་སུ་གཅོད་པར་འཚལ་ལགས་སོ། །</s>
    <s id="42:4">དེ་ནས་གཟུངས་སྔགས་ [102b.7]སྨྲས་པ།</s>
    <s id="42:5">ཏདྱ་ཐཱ། ཨ་ཙ་ལེ། ཨ་མ་རེ། ཨ་མྲྀ་ཏེ། ཨཀྵ་ཡེ། ཨ་བྷི་ཡེ། པུ་ཎྱཻ་པ་རྱ་བ་ཏེ། སརྦ་པཱ་པཾ་པྲ་ཤ་མཱ་ནི་ཡེ་སྭཱ་ཧཱ། ཨཱཪྻ་པུ་ཎྱ་སོ་བཱ་ཀི་ཡེ་སྭཱ་ཧཱ།</s>
    <s id="42:6">བཅོམ་ལྡན་འདས་རིགས་ཀྱི་བུའམ། རིགས་ཀྱི་བུ་མོ་ལ་ལ་ཞིག་</s>
    <s id="42:7">རིག་སྔགས་འདི་གཡར་ཁ་ནས་བརྗོད་ [103a] [103a.1]པར་བགྱིད་དམ།</s>
    <s id="42:8">ཡི་གེར་བྲིས་ཏེ་གླེགས་བམ་དུ་བགྱིས་ནས་</s>
  </p>
  <p id="43">
    <s id="43:1">འཆང་ཞིང་འཛིན་པར་བགྱིད་དམ། ཀློག་ཅིང་འདོན་པར་བགྱིད་དམ།</s>
    <s id="43:2">གུས་པས་མཆོད་པར་བགྱིད་ན།</s>
  </p>
  <p id="44">
    <s id="44:1">འབྲུག་དང་གློག་དང་ཐོག་མི་འབབ་ཅིང་</s>
    <s id="44:2">སྐྲག་པ་དང་འཇིགས་པ་དང་སྡུག་བསྔལ་ [103a.2]གྱིས་ཉོན་མོངས་པ་དང་། མྱ་ངན་དང་ནད་དང་</s>
    <s id="44:3">གློ་བུར་དུ་འཆི་བའི་བར་</s>
    <s id="44:4">ཐམས་ཅད་ཐག་རིང་དུ་སྤོང་བར་འགྱུར།</s>
  </p>
  <p id="45">
    <s id="45:1">དུག་དང་བྱད་སྟེམས་དང་</s>
    <s id="45:2">མི་ལ་གནོད་པ་བགྱིད་པའི་སྟག་དང་། སེང་གེ་དང་། སྤྱང་ཀི་དང་། སྦྲུལ་གདུག་པ་རྣམས་དང་།</s>
    <s id="45:3">སྦྲང་མ་དང་། སྦྲང་བུ་མཆུ་རིངས་ [103a.3]ལ་སོགས་པས་ཀྱང་གནོད་པ་བགྱིད་པར་མི་འགྱུར་ལགས་སོ། །</s>
    <s id="45:4">དེ་ནས་བཅོམ་ལྡན་འདས་ཀྱིས་འཁོར་མང་པོ་རྣམས་ལ་བཀའ་སྩལ་པ་ལེགས་སོ་ལེགས་སོ། །</s>
  </p>
  <p id="46">
    <s id="46:1">གཟུངས་སྔགས་འདི་དག་ཐམས་ཅད་མཐུ་ཆེན་པོ་དང་ལྡན་པས་</s>
    <s id="46:2">སེམས་ཅན་གྱི་མོས་པ་ཇི་ལྟ་བ་བཞིན་དུ་སེམས་ [103a.4]ལ་བསམ་པའི་དངོས་པོ་རྣམས་ཡོངས་སུ་རྫོགས་པར་བྱེད།</s>
  </p>
  <p id="47">
    <s id="47:1">རྒྱ་ཆེར་ཕན་འདོགས་པར་བྱེད་དོ། །</s>
  </p>
  <p id="48">
    <s id="48:1">སེམས་རྩེ་གཅིག་ཏུ་མ་བྱས་པ་ནི་མ་གཏོགས་སོ། །</s>
  </p>
  <p id="49">
    <s id="49:1">ཁྱེད་ཅག་ཐེ་ཙོམ་མ་ཟ་ཤིག །</s>
    <s id="49:2">དེ་ནས་འཁོར་མང་པོ་རྣམས་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་པ་དང་།</s>
    <s id="49:3">[103a.5]རབ་ཏུ་དགའ་བས་མངོན་པར་ཡིད་ཆེས་པར་གྱུར་ནས་</s>
  </p>
  <p id="50">
    <s id="50:1">བཀའ་ཡང་དག་པར་བཟུང་བར་གྱུར་ཏོ། །</s>
  </p>
  <p id="51">
    <s id="51:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ཡིད་བཞིན་གྱི་ནོར་བུ་རིན་པོ་ཆེའི་གཟུངས་ཀྱི་ལེའུ་སྟེ་བཅུ་བཞི་པའོ།། །།</s>
  </p>
</text>
