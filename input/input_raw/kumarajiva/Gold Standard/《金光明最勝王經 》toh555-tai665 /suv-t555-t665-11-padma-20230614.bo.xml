<?xml version='1.0' encoding='utf-8'?>
<text>
  <p id="1">
    <s id="1:1">[84a] [84a.1]དེ་ནས་ལྷའི་རྒྱལ་པོ་རྣམ་ཐོས་ཀྱི་བུ་དང་།</s>
    <s id="1:2">ལྷའི་རྒྱལ་པོ་ཡུལ་འཁོར་སྲུང་དང་།</s>
    <s id="1:3">ལྷའི་རྒྱལ་པོ་འཕགས་སྐྱེས་པོ་དང་།</s>
    <s id="1:4">ལྷའི་རྒྱལ་པོ་མིག་མི་བཟང་ཅིག་ཆར་སྟན་ལས་ལངས་ཏེ</s>
  </p>
  <p id="2">
    <s id="2:1">བླ་གོས་ཕྲག་པ་གཅིག་ལ་གཟར་ནས་</s>
    <s id="2:2">པུས་མོ་གཡས་པའི་ལྷ་ང་ས་ལ་བཙུགས་ཏེ།</s>
  </p>
  <p id="3">
    <s id="3:1">[84a.2]བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་</s>
    <s id="3:2">བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ།</s>
  </p>
  <p id="4">
    <s id="4:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="5">
    <s id="5:1">བཅོམ་ལྡན་འདས་</s>
    <s id="5:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ནི་</s>
    <s id="5:3">སངས་རྒྱས་ཐམས་ཅད་ཀྱིས་ [84a.3]རྟག་པར་དགོངས་ཤིང་གཟིགས་པ།</s>
    <s id="5:4">བྱང་ཆུབ་སེམས་དཔའ་ཐམས་ཅད་ཀྱིས་བཀུར་སྟི་བགྱིས་པ།</s>
    <s id="5:5">ལྷ་དང་ཀླུ་ཐམས་ཅད་ཀྱིས་རྟག་པར་མཆོད་པ།</s>
    <s id="5:6">ལྷའི་འཁོར་རྣམས་ཀྱིས་རྟག་པར་དགའ་བ་སྐྱེད་པ།</s>
    <s id="5:7">འཇིག་རྟེན་སྐྱོང་བ་ཐམས་ཅད་ཀྱིས་རྟག་པར་བསྔགས་པ་བརྗོད་པ།</s>
    <s id="5:8">[84a.4]ཉན་ཐོས་དང་རང་སངས་རྒྱས་རྣམས་ཀྱིས་ཡོངས་སུ་བཟུང་བ།</s>
    <s id="5:9">ལྷའི་གཞལ་མེད་ཁང་ཐམས་ཅད་གསལ་བར་བགྱིད་པ།</s>
    <s id="5:10">སེམས་ཅན་ཐམས་ཅད་ལ་ཁྱད་པར་དུ་འཕགས་པའི་བདེ་བ་སྩོལ་བ།</s>
    <s id="5:11">སེམས་ཅན་དམྱལ་བ་དང་། ཡི་དགས་དང་། དུད་འགྲོའི་སྐྱེ་གནས་ཀྱི་འགྲོ་ [84a.5]བ་རྣམས་ཀྱི་སྡུག་བསྔལ་ཉེ་བར་ཞི་བར་བགྱིད་པ།</s>
    <s id="5:12">འཇིགས་ཤིང་སྐྲག་པ་ཐམས་ཅད་རབ་ཏུ་སེལ་བ།</s>
    <s id="5:13">ཕས་ཀྱི་དགྲ་ཐམས་ཅད་ཕྱིར་ཟློག་པར་བགྱིད་པ།</s>
    <s id="5:14">མུ་གེའི་དུས་ངན་པའི་ཚེ་ལོ་ལེགས་པར་བགྱིད་པ།</s>
    <s id="5:15">རིམས་ནད་ཀྱི་སྡུག་བསྔལ་ཐམས་ཅད་ཞི་བར་བགྱིད་པ།</s>
    <s id="5:16">[84a.6]ལྟས་ངན་པ་ཐམས་ཅད་དང་། སྡུག་བསྔལ་གྱི་གནོད་པ་བརྒྱ་སྟོང་རབ་ཏུ་ཞི་བར་བགྱིད་པ་ལགས་སོ། །</s>
    <s id="5:17">བཅོམ་ལྡན་འདས་</s>
    <s id="5:18">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ནི་</s>
    <s id="5:19">འདི་ལྟ་བུའི་བདེ་བ་སྩོལ་ཅིང་བདག་ཅག་ལ་ཡང་སྨན་པར་བགྱིད་པ་ལགས་ན།</s>
  </p>
  <p id="6">
    <s id="6:1">བཅོམ་ [84a.7]ལྡན་འདས་ཀྱིས་འཁོར་མང་པོའི་ནང་དུ་རྒྱ་ཆེར་བཀས་བཤད་དུ་གསོལ། </s>
  </p>
  <p id="7">
    <s id="7:1">བདག་ཅག་རྒྱལ་པོ་ཆེན་པོ་བཞི་འཁོར་དང་བཅས་པས་</s>
    <s id="7:2">བླ་ན་མ་མཆིས་པའི་བདུད་རྩིའི་ཆོས་ཀྱི་རོ་འདི་ཐོས་པར་གྱུར་ན་</s>
  </p>
  <p id="8">
    <s id="8:1">མཐུ་སྟོབས་དང་ལྡན་ཞིང་</s>
    <s id="8:2">གཟི་བྱིན་འཕེལ་བ་དང་།</s>
    <s id="8:3">བརྩོན་འགྲུས་དང་ལྡན་ཞིང་དཔའ་ [84b] [84b.1]བར་འགྱུར་བ་དང་།</s>
    <s id="8:4">རྫུ་འཕྲུལ་ཡང་ཆེས་ལྷག་ཅིང་ཁྱད་པར་དུ་འཕགས་པར་འགྱུར་ལགས་སོ། །</s>
    <s id="8:5">བཅོམ་ལྡན་འདས་</s>
    <s id="8:6">བདག་ཅག་རྒྱལ་པོ་བཞི་ཡང་ཆོས་ཡང་དག་པ་མངོན་པར་སྒྲུབ་ཅིང་</s>
    <s id="8:7">རྟག་པར་ཡང་དག་པའི་ཆོས་བསྟན་ནས་</s>
  </p>
  <p id="9">
    <s id="9:1">ཆོས་ཀྱིས་(འཇིན་,འཇིག་)རྟེན་འདུལ་བར་བགྱིད་པས་</s>
    <s id="9:2">[84b.2]བདག་ཅག་གིས་ལྷ་དང་། ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། གྲུལ་བུམ་དང་། མི་འམ་ཅི་དང་། ལྟོ་འཕྱེ་ཆེན་པོ་དག་དང་། མིའི་རྒྱལ་པོ་རྣམས་ཀྱང་</s>
    <s id="9:3">རྟག་པར་ཡང་དག་པའི་ཆོས་ཀྱིས་འཇིག་རྟེན་འདུལ་བ་ལ་དགོད་པར་ [84b.3]བགྱིད་པས་</s>
    <s id="9:4">སྡིག་པ་རྣམས་འགོག་ཅིང་ཡོངས་སུ་སེལ་བར་བགྱིད་དོ། །</s>
  </p>
  <p id="10">
    <s id="10:1">མིའི་མདངས་འཕྲོག་པར་བགྱིད་པའི་འདྲེ་སྲིན་བྱམས་པ་དང་སྙིང་རྗེ་མ་མཆིས་པ་ཅི་མཆིས་པ་ཐམས་ཅད་ཀྱང་ཐག་</s>
    <s id="10:2">རིང་དུ་མཆི་བར་འགྱུར་ལགས་སོ། །</s>
    <s id="10:3">བཅོམ་ལྡན་འདས་</s>
    <s id="10:4">བདག་ཅག་རྒྱལ་པོ་བཞི་ཡང་</s>
    <s id="10:5">[84b.4]གནོད་སྦྱིན་གྱི་སྡེ་དཔོན་ཆེན་པོ་ཉི་ཤུ་རྩ་བརྒྱད་དང་།</s>
    <s id="10:6">གནོད་སྦྱིན་བརྒྱ་སྟོང་ཚད་མ་མཆིས་པ་སྙེད་དང་བཅས་པས་</s>
    <s id="10:7">ལྷའི་མིག་རྣམ་པར་དག་པ་མི་ལས་ཡང་དག་པར་འདས་པས་</s>
    <s id="10:8">འཛམ་བུའི་གླིང་འདིར་ལྟ་བར་བགྱིད་ཅིང་ཡོངས་སུ་བསྐྱབ་པ་དང་ཡོངས་སུ་བསྲུང་བར་བགྱིད་དེ།</s>
  </p>
  <p id="11">
    <s id="11:1">བཅོམ་ལྡན་ [84b.5]འདས་</s>
    <s id="11:2">རྒྱུ་དང་རྐྱེན་དེས་ན་</s>
    <s id="11:3">བདག་ཅག་རྒྱལ་པོ་རྣམས་ཀྱང་</s>
    <s id="11:4">འཇིག་རྟེན་སྐྱོང་བ་ཞེས་བགྱི་བ་ལགས་སོ། །</s>
    <s id="11:5">གཞན་ཡང་འཛམ་བུའི་གླིང་འདིར་</s>
    <s id="11:6">ཡུལ་གྱི་རྒྱལ་པོ་གང་ལ་ལ་ཞིག་ལ་ཕས་ཀྱི་རྒོལ་བའི་དགྲ་རྣམས་རྟག་པར་ཉེ་བར་མཆིས་ཏེ་ གནོད་པ་བགྱིས་པར་གྱུར་ཏམ།</s>
    <s id="11:7">མུ་གེ་དང་རིམས་ནད་ [84b.6]མང་པོས་གནོད་པར་གྱུར་ཏམ།</s>
    <s id="11:8">ལྟས་ངན་གྱི་དངོས་པོ་བརྒྱ་སྟོང་ཚད་མ་མཆིས་པ་སྙེད་བྱུང་བར་གྱུར་ན</s>
  </p>
  <p id="12">
    <s id="12:1">བཅོམ་ལྡན་འདས་</s>
    <s id="12:2">བདག་ཅག་རྒྱལ་པོ་ཆེན་པོ་བཞི་པོ་དག་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ལ་</s>
    <s id="12:3">བཀུར་སྟི་དང་མཆོད་པ་བགྱིད་པའི་</s>
    <s id="12:4">དགེ་སློང་ཆོས་ [84b.7]སྨྲ་བ་གང་ལ་ལ་མདོ་སྡེ་འདི་ལེན་པ་དང་། འཛིན་པ་དང་། ཀློག་ཅིང་ཀུན་ཆུབ་བ་ཞིག་མཆིས་པར་གྱུར་ན་</s>
  </p>
  <p id="13">
    <s id="13:1">བདག་ཅག་རྒྱལ་པོ་ཆེན་པོ་བཞི་དེའི་ཐད་དུ་མཆིས་ཏེ་གོ་བར་བགྱིས་ནས་</s>
  </p>
  <p id="14">
    <s id="14:1">དེ་ལ་སྐུལ་ཞིང་གསོལ་བ་འདེབས་པར་བགྱིད་དེ། </s>
  </p>
  <p id="15">
    <s id="15:1">ཆོས་སྨྲ་བ་དེ་ཡང་བདག་ཅག་གི་རྫུ་འཕྲུལ་གྱིས་གོ་བར་ [85a] [85a.1]བགྱིས་པའི་མཐུས་</s>
    <s id="15:2">ཡུལ་ཁམས་དེར་མཆིས་ནས་</s>
  </p>
  <p id="16">
    <s id="16:1">གསེར་འོད་དམ་པ་ཤིན་ཏུ་གྱ་ནོམ་པའི་མདོ་སྡེ་འདི་རྒྱ་ཆེར་ཡང་དག་པར་སྤེལ་བར་བགྱིད་པས་</s>
    <s id="16:2">མདོ་སྡེ་འདིའི་མཐུས་</s>
    <s id="16:3">གནོད་པ་དང་། ལྟས་ངན་གྱི་དངོས་པོ་བརྒྱ་སྟོང་ཚད་མ་མཆིས་པ་དེ་དག་ཐམས་ཅད་ཉེ་བར་ [85a.2]ཞི་ཞིང་ཡོངས་སུ་སེལ་བར་འགྱུར་ལགས་སོ། །</s>
    <s id="16:4">བཅོམ་ལྡན་འདས་</s>
    <s id="16:5">མིའི་རྒྱལ་པོ་གང་གི་ཡུལ་དུ་</s>
    <s id="16:6">མདོ་སྡེ་འདི་ཡོངས་སུ་འཛིན་པའི་དགེ་སློང་ཆོས་སྨྲ་བ་ཡུལ་དེར་མཆིས་པར་གྱུར་ན་</s>
  </p>
  <p id="17">
    <s id="17:1">མདོ་སྡེ་འདི་ཡང་ཡུལ་དེར་གཤེགས་པར་རིག་པར་བགྱི་ལགས་སོ། །</s>
    <s id="17:2">བཅོམ་ལྡན་འདས་</s>
    <s id="17:3">[85a.3]དེའི་ཚེ་ཡུལ་དེའི་རྒྱལ་པོ་དེ་ཆོས་སྨྲ་བའི་ཐད་དུ་མཆིས་ནས་</s>
  </p>
  <p id="18">
    <s id="18:1">དེས་ཆོས་བསྟན་པ་གང་ལགས་པ་མཉན་པར་བགྱིའོ། །</s>
  </p>
  <p id="19">
    <s id="19:1">ཐོས་ནས་ཀྱང་རབ་ཏུ་དགའ་བས་</s>
    <s id="19:2">ཆོས་སྨྲ་བ་དེ་ལ་བཀུར་སྟི་དང་། མཆོད་པ་དང་། རིམ་གྲོ་བགྱིས་ཏེ།</s>
  </p>
  <p id="20">
    <s id="20:1">ཤིན་ཏུ་དང་བའི་བསམ་པས་ཡོངས་སུ་བསྲུངས་ནས་</s>
    <s id="20:2">མྱ་ངན་ [85a.4]དང་གནོད་པ་མ་མཆིས་པར་བགྱིས་ཏེ།</s>
  </p>
  <p id="21">
    <s id="21:1">མདོ་སྡེ་འདི་ཡང་དག་པར་བསྟན་ནས་ཐམས་ཅད་ལ་ཕན་གདགས་པར་བགྱིའོ། །</s>
  </p>
  <p id="22">
    <s id="22:1">བཅོམ་ལྡན་འདས་</s>
    <s id="22:2">རྒྱུ་དང་རྐྱེན་དེས་ན་</s>
    <s id="22:3">བདག་ཅག་རྒྱལ་པོ་ཆེན་པོ་བཞི་པོ་ཐམས་ཅད་སེམས་རྩེ་གཅིག་ཏུ་མིའི་རྒྱལ་པོ་དེ་དང་། ཡུལ་གྱི་མི་ཐམས་ཅད་ཡོངས་སུ་ [85a.5]བསྲུངས་ནས་</s>
    <s id="22:4">གནོད་པ་རྣམས་སྤོང་ཞིང་</s>
    <s id="22:5">རྟག་པར་བདེ་བ་ལ་འགོད་པར་བགྱིད་ལགས་སོ། །</s>
    <s id="22:6">བཅོམ་ལྡན་འདས་</s>
    <s id="22:7">དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་མདོ་སྡེ་འདི་ཡོངས་སུ་འཛིན་པར་བགྱིད་པ་ཞིག་མཆིས་པར་གྱུར་ན་</s>
  </p>
  <p id="23">
    <s id="23:1">དེའི་ཚེ་མིའི་ [85a.6]རྒྱལ་པོ་དེས་ཅི་དང་ཅི་འཚལ་བ་སྦྱར་ཏེ</s>
  </p>
  <p id="24">
    <s id="24:1">མཆོད་པ་བགྱིས་ནས་</s>
  </p>
  <p id="25">
    <s id="25:1">ཕོངས་པ་མ་མཆིས་པར་བགྱིད་པར་གྱུར་ན་</s>
  </p>
  <p id="26">
    <s id="26:1">བདག་ཅག་རྒྱལ་པོ་ཆེན་པོ་བཞིས་ཡུལ་གྱི་བདག་པོ་དེ་དང་ཡུལ་གྱི་མི་ཐམས་ཅད་རབ་ཏུ་བདེ་བར་བགྱིད་ཅིང་</s>
    <s id="26:2">གནོད་པ་རྣམས་ཐག་རིང་དུ་སྤོང་བར་བགྱིད་དོ། །</s>
  </p>
  <p id="27">
    <s id="27:1">བཅོམ་ལྡན་འདས་</s>
    <s id="27:2">[85a.7]གང་ལ་ལ་ཞིག་མདོ་སྡེ་འདི་ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པར་བགྱིས་པ་ལ་</s>
    <s id="27:3">མིའི་རྒྱལ་པོ་དེས་མཆོད་པ་དང་།</s>
    <s id="27:4">བཀུར་སྟི་དང་།</s>
    <s id="27:5">བླ་མར་བགྱིས་ཏེ་</s>
  </p>
  <p id="28">
    <s id="28:1">བསྔགས་པ་བརྗོད་པར་བགྱིད་ན་</s>
    <s id="28:2">བདག་ཅག་རྒྱལ་པོ་དེ་རྒྱལ་པོ་རྣམས་ཀྱི་ནང་ན་</s>
    <s id="28:3">མཆོག་ཏུ་བཙུན་པ་ [85b] [85b.1]དང་གུས་པས་བླ་མར་བགྱིས་པས་</s>
    <s id="28:4">ཡུལ་གྱི་རྒྱལ་པོ་གཞན་རྣམས་ཀྱིས་ཀྱང་བསྔགས་པ་བརྗོད་པར་འགྱུར་རོ། །</s>
    <s id="28:5">འཁོར་མང་པོ་རྣམས་དེ་སྐད་ཅེས་ཐོས་པ་དང་</s>
    <s id="28:6">རབ་ཏུ་དགའ་བས་ཡོངས་སུ་འཛིན་པར་གྱུར་ཏོ། །</s>
  </p>
  <p id="29">
    <s id="29:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ [85b.2]</s>
    <s id="29:2">རྒྱལ་པོ་ཆེན་པོ་བཞིས་ལྷ་དང་མི་རྣམས་ལ་བལྟ་ཞིང་བརྟག་པའི་ལེའུ་སྟེ་བཅུ་གཅིག་པའོ།། །།</s>
  </p>
</text>
