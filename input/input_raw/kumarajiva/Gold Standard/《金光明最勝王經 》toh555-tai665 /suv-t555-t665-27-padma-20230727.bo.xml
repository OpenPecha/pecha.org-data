<?xml version='1.0' encoding='utf-8'?>
<text>
  <p id="1">
    <s id="1:1">དེའི་ཚེ་དེ་བཞིན་གཤེགས་པ་ཤཱཀྱ་ཐུབ་པས་ཆོས་ཀྱི་རྣམ་གྲངས་འདི་བཀའ་ [145b.4]སྩལ་བ་ན། </s>
  </p>
  <p id="2">
    <s id="2:1">ཕྱོགས་བཅུའི་འཇིག་རྟེན་གྱི་ཁམས་ནས་</s>
    <s id="2:2">བྱང་ཆུབ་སེམས་དཔའི་ཚོགས་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་སྙེད་</s>
    <s id="2:3">སོ་སོ་ནས་རང་རང་གི་ཞིང་ཁམས་ནས་</s>
    <s id="2:4">བྱ་རྒོད་ཕུང་པོའི་རིར་ཕྱིན་ཏེ</s>
  </p>
  <p id="3">
    <s id="3:1">བཅོམ་ལྡན་འདས་ཀྱི་སྤྱན་སྔར་ལྷགས་ནས་</s>
    <s id="3:2">ཡན་ལག་ལྔ་ས་ལ་གཏུགས་ཏེ།</s>
  </p>
  <p id="4">
    <s id="4:1">བཅོམ་ལྡན་འདས་ [145b.5]ལ་ཕྱག་བྱས་ནས་</s>
    <s id="4:2">སེམས་རྩེ་གཅིག་ཏུ་ཐལ་མོ་སྦྱར་ཏེ་</s>
    <s id="4:3">མགྲིན་གཅིག་ཏུ་ཚིགས་སུ་བཅད་པ་འདི་དག་གིས་མངོན་པར་བསྟོད་པ། །</s>
    <s id="4:4">བཅོམ་ལྡན་སྐུ་མཆོག་གསེར་གྱི་ཁ་དོག་ལྡན། །</s>
  </p>
  <p id="5">
    <s id="5:1">འོད་ཟེར་ཀུན་གསལ་གསེར་གྱི་རི་བོ་འདྲ། །</s>
  </p>
  <p id="6">
    <s id="6:1">རྣམ་དག་རབ་མཉམ་པདྨ་དག་དང་མཚུངས། །</s>
  </p>
  <p id="7">
    <s id="7:1">མཚན་མཆོག་དམ་པ་ [145b.6]ཚད་མེད་ཀུན་དུ་བཀོད། །</s>
  </p>
  <p id="8">
    <s id="8:1">མཚན་ནི་སུམ་ཅུ་རྩ་གཉིས་རབ་བརྒྱན་ཏེ། །</s>
  </p>
  <p id="9">
    <s id="9:1">དཔེ་བྱད་བཟང་པོ་བརྒྱད་ཅུ་ཡོངས་སུ་རྫོགས། །</s>
  </p>
  <p id="10">
    <s id="10:1">འོད་ཟེར་རབ་གསལ་དཔེ་ཟླ་ཡོང་མ་མཆིས། །</s>
  </p>
  <p id="11">
    <s id="11:1">དྲི་བྲལ་དཔེར་ན་རྣམ་དག་ཟླ་ཉ་འདྲ། །</s>
  </p>
  <p id="12">
    <s id="12:1">གསུང་དབྱངས་རབ་དང་ཤིན་ཏུ་གྱ་ནོམ་པས། །</s>
    <s id="12:2">སེང་གེ་བཞིན་དུ་འབྲུག་སྒྲ་སྒྲོགས་པར་མཛད། །</s>
  </p>
  <p id="13">
    <s id="13:1">[145b.7]དམ་པ་རྣམ་བརྒྱད་དབང་པོ་མཐུན་མཛད་པས། །</s>
    <s id="13:2">ཀ་ལ་པིང་ཀའི་སྒྲ་སྒྲོགས་ཀུན་ལས་འཕགས། །</s>
  </p>
  <p id="14">
    <s id="14:1">བསོད་ནམས་བརྒྱ་ཡི་མཚན་མཆོག་སྐུ་བརྒྱན་པས། །</s>
    <s id="14:2">འོད་ཟེར་ཕུན་ཚོགས་དྲི་མ་ཡོངས་མི་མངའ། །</s>
  </p>
  <p id="15">
    <s id="15:1">མཁྱེན་བློ་རབ་གསལ་དཔེར་ན་རྒྱ་མཚོ་འདྲ། །</s>
  </p>
  <p id="16">
    <s id="16:1">ཡོན་ཏན་རྒྱ་ཆེན་ནམ་མཁའ་དག་དང་མཚུངས། །</s>
  </p>
  <p id="17">
    <s id="17:1">ཡོངས་རྫོགས་ [146a] [146a.1]འོད་ཟེར་ཕྱོགས་བཅུའི་འཇིག་རྟེན་བཀང་། །</s>
  </p>
  <p id="18">
    <s id="18:1">རྐྱེན་ནི་ཇི་བཞིན་སེམས་ཅན་སྒྲོལ་བར་མཛད། །</s>
  </p>
  <p id="19">
    <s id="19:1">ཉོན་མོངས་སྲེད་པའི་བག་ཆགས་ཀུན་བསལ་བས། །</s>
    <s id="19:2">ཆོས་ཀྱི་སྒྲོན་མ་རྟག་པར་རྒྱུན་མི་འཆད། །</s>
  </p>
  <p id="20">
    <s id="20:1">ཐུགས་བརྩེས་སེམས་ཅན་དག་ལ་ཕན་འདོགས་པས། །</s>
    <s id="20:2">ད་ལྟར་སླད་ [146a.2]མའི་དུས་ཚེ་བདེ་བ་སྩོལ། །</s>
  </p>
  <p id="21">
    <s id="21:1">རྟག་པར་དོན་མཆོག་དམ་པ་རབ་བཤད་ནས། །</s>
  </p>
  <p id="22">
    <s id="22:1">ཡང་དག་རབ་དབེན་མྱ་ངན་འདས་ལ་འགོད། །</s>
    <s id="22:2">བཅོམ་ལྡན་བདུད་རྩིའི་ཆོས་མཆོག་རབ་བསྟན་ནས། །</s>
  </p>
  <p id="23">
    <s id="23:1">བདུད་རྩིའི་གྱ་ནོམ་དོན་ནི་སྩོལ་མཛད་པས། །</s>
    <s id="23:2">བདུད་རྩིའི་གྲོང་ཁྱེར་དག་ཏུ་རབ་དྲངས་ནས། །</s>
  </p>
  <p id="24">
    <s id="24:1">བདུད་རྩི་འདུས་ [146a.3]མ་བགྱིས་ཀྱི་བདེ་ལ་འགོད། །</s>
    <s id="24:2">རྟག་པར་འཁོར་བའི་རྒྱ་མཚོ་ཆེན་པོ་ནས། །</s>
  </p>
  <p id="25">
    <s id="25:1">སྡུག་བསྔལ་སེམས་ཅན་ཐམས་ཅད་ཐར་བར་མཛད། །</s>
  </p>
  <p id="26">
    <s id="26:1">དེ་དག་བདེ་བའི་ཤུལ་དུ་རབ་བཙུད་དེ། །</s>
  </p>
  <p id="27">
    <s id="27:1">ཡིད་བཞིན་བདེ་བ་བསམ་མི་ཁྱབ་པ་སྩོལ། །</s>
  </p>
  <p id="28">
    <s id="28:1">བཅོམ་ལྡན་ཡོན་ཏན་རྒྱ་མཚོ་ཟབ་ལ་ཡངས། །</s>
  </p>
  <p id="29">
    <s id="29:1">དཔེ་ནི་མང་པོ་དག་ [146a.4]གིས་རིག་མི་འགྱུར། །</s>
  </p>
  <p id="30">
    <s id="30:1">རྟག་པར་ཀུན་ལ་ཐུགས་རྗེ་ཆེར་གཟིགས་པས། །</s>
    <s id="30:2">ཐབས་མཁྱེན་བརྩོན་འགྲུས་དག་ནི་རྒྱུན་མི་འཆད། །</s>
  </p>
  <p id="31">
    <s id="31:1">བཅོམ་ལྡན་ཡོན་ཏན་རྒྱ་མཚོ་མཐའ་མ་མཆིས། །</s>
  </p>
  <p id="32">
    <s id="32:1">བསྐལ་པ་བྱེ་བ་བརྒྱ་སྟོང་བར་དུ་ནི། །</s>
    <s id="32:2">ལྷ་མི་ཐམས་ཅད་ལྷན་ཅིག་དཔག་བསམས་ཀྱང་། །</s>
    <s id="32:3">ཆ་ཤས་ཙམ་ཡང་རིག་ [146a.5]པར་ཡོང་མི་འགྱུར། །</s>
  </p>
  <p id="33">
    <s id="33:1">བདག་ཅག་སངས་རྒྱས་ཡོན་ཏན་རྒྱ་མཚོ་ལས། ། ཐིགས་པ་འགའ་ཞིག་བསྔགས་པ་བརྗོད་པ་ཡི། །</s>
    <s id="33:2">བསོད་ནམས་དེ་དག་སྐྱེ་དགུ་ཡོངས་བསྔོས་ནས། །</s>
  </p>
  <p id="34">
    <s id="34:1">ཐམས་ཅད་བྱང་ཆུབ་འབྲས་བུ་མྱུར་ཐོབ་སྨོན། །</s>
  </p>
  <p id="35">
    <s id="35:1">དེ་ནས་</s>
    <s id="35:2">བཅོམ་ལྡན་འདས་ཀྱིས་བྱང་ཆུབ་སེམས་ [146a.6]དཔའ་མང་པོ་དེ་དག་ལ་བཀའ་སྩལ་པ།</s>
    <s id="35:3">ལེགས་སོ་ལེགས་སོ། །</s>
  </p>
  <p id="36">
    <s id="36:1">ཁྱེད་ཀྱིས་འདི་ལྟར་དེ་བཞིན་གཤེགས་པའི་ཡོན་ཏན་གྱི་བསྔགས་པ་བརྗོད་པ་ཉིད་ཀྱིས་</s>
    <s id="36:2">སེམས་ཅན་ལ་ཕན་འདོགས་ཤིང་</s>
    <s id="36:3">སངས་རྒྱས་ཀྱི་མཛད་པ་རྒྱ་ཆེར་བྱེད་པར་འགྱུར་བས་</s>
    <s id="36:4">སྡིག་པ་རྣམས་ཡོངས་སུ་བྱང་ནས་</s>
    <s id="36:5">[146a.7]བསོད་ནམས་ཚད་མེད་པ་སྙེད་སྐྱེ་བར་འགྱུར་རོ། །</s>
    <s id="36:6">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="36:7">ཕྱོགས་བཅུའི་བྱང་ཆུབ་སེམས་དཔའ་རྣམས་ཀྱིས་བསྔགས་པ་བརྗོད་པའི་ལེའུ་སྟེ་ཉི་ཤུ་བདུན་པའོ།། །།</s>
  </p>
</text>
