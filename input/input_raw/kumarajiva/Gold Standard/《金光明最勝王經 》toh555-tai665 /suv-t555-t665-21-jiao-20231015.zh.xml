<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經卷第九</s>
    <s id="1:2">_大唐三藏沙門義淨奉_制譯</s>
  </p>
  <p id="2">
    <s id="2:1">善生王品第二十一</s>
  </p>
  <p id="3">
    <s id="3:1">爾時，世尊為諸大眾說王法正論已，</s>
    <s id="3:2">復告大眾：</s>
    <s id="3:3">「汝等應聽！</s>
    <s id="3:4">我今為汝說其往昔奉法因緣。 」</s>
    <s id="3:5">即於是時，說伽他曰：</s>
    <s id="3:6">_「我昔曾為轉輪王，</s>
    <s id="3:7">捨此大地并大海；</s>
    <s id="3:8">_四洲珍寶皆充滿，</s>
    <s id="3:9">持以供養諸如來。</s>
  </p>
  <p id="4">
    <s id="4:1">_我於往昔無量劫，</s>
    <s id="4:2">為求清淨真法身；</s>
    <s id="4:3">_所愛之物皆悉捨，</s>
    <s id="4:4">乃至身命心無悋。</s>
  </p>
  <p id="5">
    <s id="5:1">_又於過去難思劫，</s>
    <s id="5:2">有正遍知名寶髻；</s>
    <s id="5:3">_於彼如來涅槃後，</s>
    <s id="5:4">有王出世名善生。</s>
  </p>
  <p id="6">
    <s id="6:1">_為轉輪王化四洲，</s>
    <s id="6:2">盡大海際咸歸伏；</s>
    <s id="6:3">_有城名曰妙音聲，</s>
    <s id="6:4">時彼輪王於此住。</s>
  </p>
  <p id="7">
    <s id="7:1">_夜夢聞說佛福智，</s>
    <s id="7:2">見有法師名寶積；</s>
    <s id="7:3">_處座端嚴如日輪，</s>
    <s id="7:4">演說金光微妙典。</s>
  </p>
  <p id="8">
    <s id="8:1">_爾時彼王從夢覺，</s>
    <s id="8:2">生大歡喜充遍身；</s>
    <s id="8:3">_至天曉已出王宮，</s>
    <s id="8:4">往詣苾芻僧伽處。</s>
  </p>
  <p id="9">
    <s id="9:1">_恭敬供養聖眾已，</s>
    <s id="9:2">即便問彼諸大眾；</s>
    <s id="9:3">_頗有法師名寶積，</s>
    <s id="9:4">功德成就化眾生。</s>
  </p>
  <p id="10">
    <s id="10:1">_爾時寶積大法師，</s>
    <s id="10:2">在一室中而住止；</s>
    <s id="10:3">_正念誦斯微妙典，</s>
    <s id="10:4">端然不動身心樂。</s>
  </p>
  <p id="11">
    <s id="11:1">_時有苾芻引導王，</s>
    <s id="11:2">至彼寶積所居處；</s>
    <s id="11:3">_見在室中端身坐，</s>
    <s id="11:4">光明妙相遍其身。</s>
  </p>
  <p id="12">
    <s id="12:1">_白王此即是寶積，{}</s>
    <s id="12:2">{能持甚深佛行處；}</s>
    <s id="12:3">_所謂微妙《金光明》，{}</s>
    <s id="12:4">{諸經中王最第一。}</s>
  </p>
  <p id="13">
    <s id="13:1">_時王即便禮寶積，</s>
    <s id="13:2">恭敬合掌而致請；</s>
    <s id="13:3">_唯願滿月面端嚴，</s>
    <s id="13:4">為說金光微妙法。</s>
  </p>
  <p id="14">
    <s id="14:1">_寶積法師受王請，</s>
    <s id="14:2">許為說此《金光明》；</s>
    <s id="14:3">_周遍三千世界中，</s>
    <s id="14:4">諸天大眾咸歡喜。</s>
  </p>
  <p id="15">
    <s id="15:1">_王於廣博清淨處，</s>
    <s id="15:2">奇妙珍寶而嚴飾；</s>
    <s id="15:3">_上妙香水灑遊塵，</s>
    <s id="15:4">種種雜花皆散布。</s>
  </p>
  <p id="16">
    <s id="16:1">_即於勝處敷高座，</s>
    <s id="16:2">懸繒幡蓋以莊嚴；</s>
    <s id="16:3">_種種粖香及塗香，</s>
    <s id="16:4">香氣芬馥皆周遍。</s>
  </p>
  <p id="17">
    <s id="17:1">_天龍修羅緊那羅，</s>
    <s id="17:2">莫呼洛伽及藥叉；</s>
    <s id="17:3">_諸天悉雨曼陀花，</s>
    <s id="17:4">咸來供養彼高座。</s>
  </p>
  <p id="18">
    <s id="18:1">_復有千萬億諸天，</s>
    <s id="18:2">樂聞正法俱來集；</s>
    <s id="18:3">_法師初從本座起，</s>
    <s id="18:4">咸悉供養以天花。</s>
  </p>
  <p id="19">
    <s id="19:1">_是時寶積大法師，</s>
    <s id="19:2">淨洗浴已著鮮服；</s>
    <s id="19:3">_詣彼大眾法座所，</s>
    <s id="19:4">合掌虔心而禮敬。</s>
  </p>
  <p id="20">
    <s id="20:1">_天主天眾及天女，</s>
    <s id="20:2">悉皆共散曼陀花；</s>
    <s id="20:3">_百千天樂難思議，</s>
    <s id="20:4">住在空中出妙響。</s>
  </p>
  <p id="21">
    <s id="21:1">_爾時寶積大法師，</s>
    <s id="21:2">即昇高座加趺坐；</s>
    <s id="21:3">_念彼十方諸剎土，</s>
    <s id="21:4">百千萬億大慈尊。</s>
  </p>
  <p id="22">
    <s id="22:1">_遍及一切苦眾生，</s>
    <s id="22:2">皆起平等慈悲念；</s>
    <s id="22:3">_為彼請主善生故，</s>
    <s id="22:4">演說微妙《金光明》。</s>
  </p>
  <p id="23">
    <s id="23:1">_王既得聞如是法，</s>
    <s id="23:2">合掌一心唱隨喜；</s>
    <s id="23:3">_聞法希有淚交流，</s>
    <s id="23:4">身心大喜皆充遍。</s>
  </p>
  <p id="24">
    <s id="24:1">_于時國主善生王，</s>
    <s id="24:2">為欲供養此經故；</s>
    <s id="24:3">_手持如意末尼寶，</s>
    <s id="24:4">發願咸為諸眾生。</s>
  </p>
  <p id="25">
    <s id="25:1">_今可於斯贍部洲，</s>
    <s id="25:2">普雨七寶瓔珞具；</s>
    <s id="25:3">_所有匱乏資財者，</s>
    <s id="25:4">皆得隨心受安樂。</s>
  </p>
  <p id="26">
    <s id="26:1">_即便遍雨於七寶，</s>
    <s id="26:2">悉皆充足四洲中；</s>
    <s id="26:3">_瓔珞嚴身隨所須，</s>
    <s id="26:4">衣服飲食皆無乏。</s>
  </p>
  <p id="27">
    <s id="27:1">_爾時國主善生王，</s>
    <s id="27:2">見此四洲雨珍寶；</s>
    <s id="27:3">_咸持供養寶髻佛，</s>
    <s id="27:4">所有遺教苾芻僧。</s>
  </p>
  <p id="28">
    <s id="28:1">_應知過去善生王，</s>
    <s id="28:2">即我釋迦牟尼是；</s>
    <s id="28:3">_為於昔時捨大地，</s>
    <s id="28:4">及諸珍寶滿四洲。</s>
  </p>
  <p id="29">
    <s id="29:1">_昔時寶積大法師，</s>
    <s id="29:2">為彼善生說妙法；</s>
    <s id="29:3">_因彼開演經王故，</s>
    <s id="29:4">東方現成不動佛。</s>
  </p>
  <p id="30">
    <s id="30:1">_以我曾聽此經王，</s>
    <s id="30:2">合掌一言稱隨喜；</s>
    <s id="30:3">_及施七寶諸功德，</s>
    <s id="30:4">獲此最勝金剛身。</s>
  </p>
  <p id="31">
    <s id="31:1">_金光百福相莊嚴，</s>
    <s id="31:2">所有見者皆歡喜；</s>
    <s id="31:3">_一切有情無不愛，</s>
    <s id="31:4">俱胝天眾亦同然。</s>
  </p>
  <p id="32">
    <s id="32:1">_過去曾經九十九，</s>
    <s id="32:2">俱胝億劫作輪王；</s>
    <s id="32:3">_亦於小國為人王，</s>
    <s id="32:4">復經無量百千劫。</s>
  </p>
  <p id="33">
    <s id="33:1">_於無量劫為帝釋，</s>
    <s id="33:2">亦復曾為大梵王；</s>
    <s id="33:3">_供養十力大慈尊，</s>
    <s id="33:4">彼之數量難窮盡。</s>
  </p>
  <p id="34">
    <s id="34:1">_我昔聞經隨喜善，</s>
    <s id="34:2">所有福聚量難知；</s>
    <s id="34:3">_由斯福故證菩提，</s>
    <s id="34:4">獲得法身真妙智。 」</s>
    <s id="34:5">_爾時大眾聞是說已，歎未曾有，</s>
    <s id="34:6">皆願奉持《金光明經》流通不絕。</s>
  </p>
</text>
