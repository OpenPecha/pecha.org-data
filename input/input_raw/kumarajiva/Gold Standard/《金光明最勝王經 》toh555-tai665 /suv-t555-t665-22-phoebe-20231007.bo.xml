<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ཀྱིས་དཔལ་གྱི་ལྷ་མོ་ཆེན་མོ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="2">
    <s id="2:1">ཤིན་ཏུ་དང་བའི་སེམས་དད་པ་དང་ [124b.5]ལྡན་པའི་རིགས་ཀྱི་བུའམ། །རིགས་ཀྱི་བུ་མོ་གང་ལ་ལ་ཞིག་གིས་འདས་པ་དང་། །མ་བྱོན་པ་དང་། ད་ལྟར་བཞུགས་པའི་སངས་རྒྱས་རྣམས་ལ་མཆོད་པའི་ཡོ་བྱད་བསམ་གྱིས་མི་ཁྱབ་པ་དང་། ཡངས་ཤིང་རྒྱ་ཆེ་བ་དག་གིས་མཆོད་པར་བྱེད་པར་འདོད་པ་དང་།</s>
    <s id="2:2">དུས་ [124b.6]གསུམ་གྱི་སངས་རྒྱས་ཀྱི་སྤྱོད་ཡུལ་ཟབ་མོ་ཤེས་ཤིང་རྟོགས་པར་འདོད་པ་གང་ཡིན་པ་</s>
    <s id="2:3">དེས་གདོན་མི་ཟ་བར་སེམས་རྩེ་གཅིག་ཏུ་མདོ་སྡེའི་རྒྱལ་པོ་འདི་གྲོང་ཁྱེར་རམ། གྲོང་རྡལ་ལམ། རི་འམ། ནགས་ཚལ་གང་ཡང་རུང་སྟེ།</s>
  </p>
  <p id="3">
    <s id="3:1">གནས་དེ་དང་དེ་དག་ཏུ་སེམས་ཅན་རྣམས་ལ་རྒྱ་ཆེར་ [124b.7]ཡང་དག་པར་བསྟན་ནས་ཡོངས་སུ་སྤེལ་བར་བྱའོ། །</s>
  </p>
  <p id="4">
    <s id="4:1">ཆོས་ཉན་པ་གང་ཡིན་པ་དེ་ཡང་རྣམ་པར་གཡེང་བའི་འདུ་ཤེས་སྤངས་ནས་</s>
    <s id="4:2">རྣ་བླགས་ཏེ་སེམས་རྩེ་གཅིག་ཏུ་གཞག་པར་བྱའོ། །</s>
  </p>
  <p id="5">
    <s id="5:1">དེ་ནས་བཅོམ་ལྡན་འདས་ཀྱིས་ལྷ་མོ་དེ་དང་འཁོར་མང་པོ་རྣམས་ལ་ཚིགས་སུ་བཅད་དེ་ བཀའ་ [125a] [125a.1]སྩལ་པ།</s>
    <s id="5:2">གང་ཞིག་སངས་རྒྱས་མང་པོ་ལ། །</s>
    <s id="5:3">བསམ་གྱིས་མི་ཁྱབ་མཆོད་པ་དང་། །</s>
    <s id="5:4">དེ་བཞིན་གཤེགས་པ་ཐམས་ཅད་ཀྱི། །</s>
    <s id="5:5">སྤྱོད་ཡུལ་ཟབ་མོ་ཤེས་འདོད་ན</s>
  </p>
  <p id="6">
    <s id="6:1">གལ་ཏེ་གསེར་འོད་དམ་པ་འདི། །ཡང་དག་ཕྱེ་བཤད་མཐོང་གྱུར་ན། །</s>
  </p>
  <p id="7">
    <s id="7:1">དེ་ཡི་ཕྱོགས་སུ་ཉེར་ [125a.2]སོང་ནས། །</s>
  </p>
  <p id="8">
    <s id="8:1">དེ་ཡི་དྲུང་དུ་འགྲོ་བར་བྱ། །</s>
  </p>
  <p id="9">
    <s id="9:1">མདོ་འདི་བསམ་གྱིས་མི་ཁྱབ་པས། །</s>
    <s id="9:2">ཡོན་ཏན་མང་པོ་སྤྱོད་བྱེད་ཅིང་། །</s>
    <s id="9:3">སྡུག་བསྔལ་རྒྱ་མཚོ་མཐའ་མེད་ལས། །</s>
    <s id="9:4">སེམས་ཅན་རྣམས་ནི་ཐར་བར་བྱེད། །</s>
  </p>
  <p id="10">
    <s id="10:1">ང་ཡི་མདོ་འདི་རྣམ་བལྟས་ན། །</s>
  </p>
  <p id="11">
    <s id="11:1">ཐོག་མ་བར་དང་ཐ་མར་དགེ། །</s>
    <s id="11:2">ཤིན་ཏུ་ [125a.3]ཟབ་པས་དཔག་པར་དཀའ། །</s>
  </p>
  <p id="12">
    <s id="12:1">དཔེ་དག་གིས་ནི་ཟླ་བྱར་མེད། །</s>
  </p>
  <p id="13">
    <s id="13:1">གང་གཱའི་བྱེ་མ་ས་ཆེན་རྡུལ། །</s>
    <s id="13:2">རྒྱ་མཚོའི་ཆུ་དང་ནམ་མཁའ་དང་། །</s>
    <s id="13:3">རི་བྲག་ཐམས་ཅད་གང་གིས་ཀྱང་། །ཆ་ཤས་ཙམ་ཡང་དཔེར་བྱར་མེད། །</s>
  </p>
  <p id="14">
    <s id="14:1">ཆོས་དབྱིངས་ཟབ་མོར་འཇུག་འདོད་ན། །</s>
  </p>
  <p id="15">
    <s id="15:1">མདོ་འདི་སྔར་ནི་ [125a.4]མཉན་པར་བྱ། །</s>
  </p>
  <p id="16">
    <s id="16:1">ཆོས་ཉིད་མཆོད་རྟེན་གང་ན་བར། །</s>
    <s id="16:2">ཟབ་མོ་ཤིན་ཏུ་བདེ་བར་གནས། །</s>
    <s id="16:3">མཆོད་རྟེན་འདི་ཡི་ནང་དག་ཏུ། །</s>
    <s id="16:4">ཤཱཀྱ་ཐུབ་པ་ང་ཡིས་ནི། །</s>
    <s id="16:5">ཡིད་འོང་སྒྲ་དབྱངས་དམ་པ་ཡིས། །</s>
    <s id="16:6">མདོ་སྡེ་འདི་བཤད་མཐོང་བར་འགྱུར། །</s>
  </p>
  <p id="17">
    <s id="17:1">དེས་ན་གྲངས་ཚད་བསམ་དཀའ་བའི། །</s>
    <s id="17:2">[125a.5]བསྐལ་པ་བྱེ་བ་སྙེད་དུ་ནི། །</s>
    <s id="17:3">ལྷ་དང་མི་ཡི་ནང་སྐྱེས་ནས། །</s>
  </p>
  <p id="18">
    <s id="18:1">རྟག་ཏུ་བདེ་བ་མཆོག་མྱོང་འགྱུར། །</s>
  </p>
  <p id="19">
    <s id="19:1">མདོ་སྡེ་འདི་ནི་མཉན་པ་ཡིས། །</s>
    <s id="19:2">བདག་ནི་བསམ་གྱིས་མི་ཁྱབ་པའི། །</s>
    <s id="19:3">བསོད་ནམས་ཕུང་པོ་འཐོབ་འགྱུར་ཞེས། །</s>
    <s id="19:4">དེ་སྙམ་དུ་ནི་བསམ་པར་བྱ། །</s>
  </p>
  <p id="20">
    <s id="20:1">གལ་ཏེ་མེ་ཆེན་ཕུང་པོ་ [125a.6]དག །</s>
    <s id="20:2">དཔག་ཚད་བརྒྱ་ནི་གང་གྱུར་ཀྱང་། །</s>
    <s id="20:3">མདོ་སྡེའི་རྒྱལ་པོ་འདི་མཉན་ཕྱིར། །</s>
    <s id="20:4">དཀའ་བ་མེད་པར་འགྲོ་བར་བྱ། །</s>
  </p>
  <p id="21">
    <s id="21:1">དེ་ཡི་གནས་སུ་ཕྱིན་ནས་ནི། །</s>
    <s id="21:2">འདི་འདྲའི་མདོ་འདི་ཐོས་གྱུར་ན། །</s>
  </p>
  <p id="22">
    <s id="22:1">སྡིག་པའི་ལས་རྣམས་འབྱང་འགྱུར་ཞིང་། །</s>
    <s id="22:2">རྨི་ལམ་ངན་པ་སེལ་བར་འགྱུར། །</s>
  </p>
  <p id="23">
    <s id="23:1">[125a.7]གཟའ་སྐར་མ་རུངས་ལྟས་ངན་དང་། །</s>
    <s id="23:2">བྱད་སྟེམས་ལོག་པའི་གདོན་ལ་སོགས། །</s>
    <s id="23:3">མདོ་སྡེ་འདི་ནི་ཐོས་པའི་ཚེ། །</s>
    <s id="23:4">སྡིག་པ་མང་པོ་སྤོང་བར་བྱེད། །</s>
  </p>
  <p id="24">
    <s id="24:1">སྟན་མཐོ་མཆོག་ནི་རབ་བརྒྱན་ནས། །</s>
  </p>
  <p id="25">
    <s id="25:1">རབ་གཙང་པདྨ་འདྲ་བ་ལ། །</s>
    <s id="25:2">ཆོས་སྨྲ་སྟེང་དུ་ཕྱིན་ནས་ནི། །</s>
    <s id="25:3">ཀླུ་ཆེན་ལྟ་བུར་ [125b] [125b.1]འདུག་པར་བྱ། །</s>
  </p>
  <p id="26">
    <s id="26:1">དེ་ལ་བདེ་བར་འདུག་ནས་ནི། །</s>
    <s id="26:2">ཟབ་མོའི་མདོ་འདི་བཤད་པར་བྱ། །</s>
  </p>
  <p id="27">
    <s id="27:1">ཡི་གེར་བྲིས་ནས་ཀློག་འཛིན་དང་། །</s>
    <s id="27:2">དེ་ཡི་དོན་ནི་བཤད་པར་བྱ། །</s>
  </p>
  <p id="28">
    <s id="28:1">ཆོས་སྨྲ་སྟན་ནི་སྤངས་ནས་ནི། །</s>
    <s id="28:2">ཕྱོགས་གཞན་དག་ཏུ་སོང་གྱུར་ཀྱང་། །</s>
    <s id="28:3">ཁྲི་སྟན་མཐོན་པོ་དེ་ལས་ནི། །</s>
    <s id="28:4">[125b.2]ཆོ་འཕྲུལ་མཚན་མ་མང་འབྱུང་བ། །</s>
    <s id="28:5">རེས་འགའ་ཆོས་སྨྲ་མཁན་པོའི་གཟུགས། །སྟན་མཐོ་སྟེང་ན་འདུག་པར་མཐོང་། །</s>
  </p>
  <p id="29">
    <s id="29:1">རེས་འགའ་སངས་རྒྱས་བཅོམ་ལྡན་འདས། །བྱང་ཆུབ་སེམས་དཔའ་རྣམས་ཀྱང་མཐོང་། །</s>
  </p>
  <p id="30">
    <s id="30:1">རེས་འགའ་ཀུན་དུ་བཟང་པོའི་གཟུགས། །</s>
    <s id="30:2">རེས་འགའ་འཇམ་དཔལ་ལྟ་བུ་དང་། །</s>
    <s id="30:3">རེས་ [125b.3]འགའ་བྱམས་པ་གཙོ་བོའི་གཟུགས། །སྟན་མཐོའི་སྟེང་ན་འདུག་པར་མཐོང་། །</s>
  </p>
  <p id="31">
    <s id="31:1">རེས་འགའ་ཡ་མཚན་མཚན་མ་དང་། །</s>
    <s id="31:2">ལྷ་ནི་མང་པོ་རྣམས་ཀྱི་གཟུགས། །</s>
    <s id="31:3">ཡུད་ཙམ་དུ་ནི་མཐོང་གྱུར་ཀྱང་། །</s>
    <s id="31:4">དེ་མ་ཐག་ཏུ་མི་སྣང་འགྱུར། །</s>
  </p>
  <p id="32">
    <s id="32:1">བཀྲ་ [125b.4]ཤིས་མང་པོ་རྫོགས་བྱེད་པས། །</s>
    <s id="32:2">བྱས་པ་ཐམས་ཅད་ཡིད་བཞིན་འགྲུབ། །</s>
  </p>
  <p id="33">
    <s id="33:1">ཡོན་ཏན་རྣམས་ནི་ཡོངས་རྫོགས་པར། །</s>
    <s id="33:2">བཅོམ་ལྡན་འདས་ཀྱིས་དེ་སྐད་གསུངས། །</s>
  </p>
  <p id="34">
    <s id="34:1">མཆོག་ཏུ་རྣམ་རྒྱལ་གྲགས་དང་ལྡན། །</s>
  </p>
  <p id="35">
    <s id="35:1">ཉོན་མོངས་མང་པོ་ཞི་བར་བྱེད། །</s>
  </p>
  <p id="36">
    <s id="36:1">ཕ་རོལ་དགྲ་རྣམས་རབ་ཏུ་ [125b.5]སེལ། །</s>
  </p>
  <p id="37">
    <s id="37:1">གཡུལ་འགྱེད་ཚེ་ན་རྟག་པར་རྒྱལ། །</s>
  </p>
  <p id="38">
    <s id="38:1">རྨི་ལམ་ངན་པ་ཐམས་ཅད་མེད། །</s>
  </p>
  <p id="39">
    <s id="39:1">དུག་དང་གནོད་པ་མང་པོ་ཞི། །</s>
  </p>
  <p id="40">
    <s id="40:1">ལས་གསུམ་སྡིག་པ་ཅི་བྱས་པ། །</s>
    <s id="40:2">མདོ་སྡེའི་མཐུ་ཡིས་བྱང་བར་བྱེད། །</s>
  </p>
  <p id="41">
    <s id="41:1">འཛམ་བུའི་གླིང་ནི་འདི་དག་ཀུན། །</s>
    <s id="41:2">གྲགས་པ་ཀུན་དུ་རྒྱས་པར་འགྱུར། །</s>
  </p>
  <p id="42">
    <s id="42:1">[125b.6]འཁོན་འཛིན་དགྲ་ནི་ཇི་སྙེད་པ། །</s>
    <s id="42:2">ཕན་ཚུན་འཁོན་ནི་གཏོང་བར་འགྱུར། །</s>
  </p>
  <p id="43">
    <s id="43:1">གལ་ཏེ་དགྲ་ནི་ཕྱིན་གྱུར་ཀྱང་། །</s>
    <s id="43:2">མིང་ཐོས་ཙམ་གྱིས་ལྡོག་འགྱུར་བས། །</s>
    <s id="43:3">མཚོན་ཆ་གཡོ་བ་མི་ལྟོས་པས། །</s>
    <s id="43:4">དགྲ་གཉིས་དགའ་བ་སྐྱེ་བར་འགྱུར། །</s>
  </p>
  <p id="44">
    <s id="44:1">ཚངས་རྒྱལ་དང་ནི་བརྒྱ་བྱིན་དབང་། །</s>
    <s id="44:2">འཇིག་ [125b.7]རྟེན་སྐྱོང་དང་རྒྱལ་ཆེན་བཞི། །</s>
    <s id="44:3">ལག་ན་རྡོ་རྗེ་གནོད་སྦྱིན་དང་། །</s>
    <s id="44:4">སྡེ་དཔོན་ཆེན་པོ་ཡང་དག་ཤེས། །</s>
  </p>
  <p id="45">
    <s id="45:1">ཀླུ་ཡི་རྒྱལ་པོ་མ་དྲོས་དང་། །</s>
    <s id="45:2">ཀླུ་ཡི་རྒྱལ་པོ་རྒྱ་མཚོ་དང་། །</s>
    <s id="45:3">མི་འམ་ཅི་དང་རོལ་མོའི་ལྷ། །</s>
    <s id="45:4">ལྷ་མོ་ཡིན་དང་གསེར་འདབ་བདག །</s>
    <s id="45:5">ལྷ་མོ་སྤོབས་པ་ཆེན་མོ་དང་། །</s>
    <s id="45:6">[126a] [126a.1]དཔལ་གྱི་ལྷ་མོ་ཆེན་མོ་དང་། །</s>
    <s id="45:7">འདི་ལ་སོགས་པ་ལྷ་ཡི་གཙོ། །</s>
    <s id="45:8">སོ་སོར་ལྷ་ཚོགས་ཁྲིད་ནས་ནི། །</s>
    <s id="45:9">སངས་རྒྱས་རྣམས་ལ་མཆོད་པར་བྱེད། །</s>
  </p>
  <p id="46">
    <s id="46:1">དཀོན་མཆོག་ཆོས་ནི་བསམ་མི་ཁྱབ། །</s>
  </p>
  <p id="47">
    <s id="47:1">རྟག་པར་དགའ་བའི་སེམས་ཀྱིས་ནི། །</s>
    <s id="47:2">མདོ་སྡེ་ལ་ནི་བཀུར་སྟི་ [126a.2]བྱེད། །</s>
  </p>
  <p id="48">
    <s id="48:1">འདི་ལ་སོགས་པའི་ལྷ་མང་པོ། །</s>
    <s id="48:2">ཐམས་ཅད་ལྷན་ཅིག་འགྲོགས་ནས་ནི། །</s>
    <s id="48:3">བསོད་ནམས་སྒྲུབ་པ་རྣམ་བལྟས་ནས། །</s>
  </p>
  <p id="49">
    <s id="49:1">ལྷན་ཅིག་འདི་སྐད་སྨྲ་བར་བྱེད། །</s>
  </p>
  <p id="50">
    <s id="50:1">སེམས་ཅན་འདི་དག་རབ་ཏུ་ལྟོས། །</s>
  </p>
  <p id="51">
    <s id="51:1">བསོད་ནམས་ཡོན་ཏན་ཆེ་ལྡན་ཞིང་། །</s>
    <s id="51:2">དགེ་རྩ་བརྩོན་འགྲུས་ [126a.3]སྟོབས་ཀྱིས་ནི། །</s>
    <s id="51:3">བདག་ཅག་ལྷ་གནས་སྐྱེ་འགྱུར་ཟེར། །</s>
  </p>
  <p id="52">
    <s id="52:1">མདོ་སྡེ་ཟབ་མོ་མཉན་པའི་ཕྱིར། །</s>
    <s id="52:2">གུས་པའི་སེམས་ཀྱིས་དེར་འོངས་ནས། །</s>
  </p>
  <p id="53">
    <s id="53:1">ཡང་དག་ཆོས་ནི་བཀུར་བའི་ཕྱིར། །</s>
    <s id="53:2">ཆོས་ཀྱི་མཆོད་རྟེན་མཆོད་པར་བྱེད། །</s>
  </p>
  <p id="54">
    <s id="54:1">སེམས་ཅན་ཀུན་ལ་སྙིང་བརྩེ་བས། །</s>
    <s id="54:2">ཕན་པ་ཆེན་པོ་ [126a.4]བྱེད་པས་ན། །</s>
  </p>
  <p id="55">
    <s id="55:1">མདོ་སྡེ་ཟབ་མོ་འདི་དག་གི། །</s>
    <s id="55:2">ཆོས་ཀྱི་རིན་ཆེན་སྣོད་ཀྱང་བྱེད། །</s>
  </p>
  <p id="56">
    <s id="56:1">ཆོས་ཀྱི་སྒོ་འདིར་གང་ཞུགས་པ། །</s>
    <s id="56:2">ཆོས་ཉིད་ལ་ནི་འཇུག་འགྱུར་བས། །</s>
    <s id="56:3">མདོ་སྡེ་གསེར་འོད་དམ་པ་འདི། །</s>
    <s id="56:4">རྩེ་གཅིག་སེམས་ཀྱིས་མཉན་པར་བྱ། །</s>
  </p>
  <p id="57">
    <s id="57:1">སངས་རྒྱས་བརྒྱ་སྟོང་ཚད་མེད་ལ། །</s>
    <s id="57:2">[126a.5]གང་ཟག་དེ་དག་མཆོད་པས་ན། །</s>
  </p>
  <p id="58">
    <s id="58:1">དགེ་བའི་རྩ་བ་དེ་དབང་གིས། །</s>
    <s id="58:2">མདོ་སྡེ་འདི་ནི་ཐོས་པ་ཡིན། །</s>
  </p>
  <p id="59">
    <s id="59:1">འདི་ལྟར་ལྷ་ཡི་བདག་པོ་དང་། །</s>
    <s id="59:2">ལྷ་མོ་སྤོབས་པ་ཆེན་མོ་དང་། །</s>
    <s id="59:3">དཔལ་གྱི་ལྷ་མོ་དེ་དང་ནི། །</s>
    <s id="59:4">རྒྱལ་ཆེན་རིས་བཞིའི་ལྷ་རྣམས་དང་། །</s>
    <s id="59:5">གནོད་སྦྱིན་འཁོར་ནི་གྲངས་མེད་པ། །</s>
    <s id="59:6">[126a.6]དཔའ་ཞིང་རྫུ་འཕྲུལ་ལྡན་པ་རྣམས། །</s>
    <s id="59:7">སོ་སོར་ཕྱོགས་བཞི་དག་ནས་ནི། །</s>
    <s id="59:8">རྟག་ཏུ་འོངས་ནས་ སྐྱོབ་པར་བྱེད། །</s>
  </p>
  <p id="60">
    <s id="60:1">ཉི་ཟླ་བརྒྱ་བྱིན་ལྷ་དབང་དང་། །</s>
    <s id="60:2">རླུང་དང་ཆུ་དང་མེ་ཡི་ལྷ། །</s>
    <s id="60:3">ཁྱབ་འཇུག་དང་ནི་ཕྲག་ཆེན་དང་། །</s>
    <s id="60:4">གཤིན་རྗེ་སྤོབས་པ་ལྷ་མོ་དང་། །</s>
    <s id="60:5">འཇིག་རྟེན་མགོན་པོ་ལ་ [126a.7]སོགས་པ། །</s>
    <s id="60:6">རབ་དཔལ་གཟི་ལྡན་ཐམས་ཅད་ཀུན། །</s>
    <s id="60:7">མདོ་སྡེ་འཛིན་པ་སྲུང་བྱེད་པས། །</s>
    <s id="60:8">ཉིན་མཚན་རྟག་པར་ཡོང་མི་འབྲལ། །</s>
    <s id="60:9">གནོད་སྦྱིན་རྒྱལ་པོ་སྟོབས་པོ་ཆེ། །</s>
  </p>
  <p id="61">
    <s id="61:1">མཐུ་ཆེན་དང་ནི་དབང་ཕྱུག་དང་། །</s>
    <s id="61:2">གཙོ་བོ་ཡང་དག་ཤེས་ལ་སོགས། །</s>
    <s id="61:3">གནོད་སྦྱིན་ཉི་ཤུ་རྩ་བརྒྱད་ [126b] [126b.1]དང་། །</s>
    <s id="61:4">གཞན་ཡང་གནོད་སྦྱིན་བརྒྱ་སྟོང་རྣམས། །</s>
    <s id="61:5">རྫུ་འཕྲུལ་སྟོབས་ཆེན་ལྡན་པ་དག །</s>
    <s id="61:6">རྟག་པར་འཇིགས་པའི་གནས་རྣམས་སུ། །</s>
    <s id="61:7">ཉེར་འོངས་གང་ཟག་དེ་སྲུང་བྱེད། །</s>
    <s id="61:8">ལག་ན་རྡོ་རྗེ་གནོད་སྦྱིན་རྒྱལ། །</s>
  </p>
  <p id="62">
    <s id="62:1">འཁོར་ནི་ལྔ་བརྒྱ་བཅས་པ་དང་། །</s>
    <s id="62:2">བྱང་ཆུབ་སེམས་དཔའ་ [126b.2]ཆེན་པོའི་ཚོགས། །</s>
    <s id="62:3">རྟག་པར་ཉེར་འོངས་དེ་ སྲུང་བྱེད། །</s>
    <s id="62:4">རིན་ཆེན་རྒྱལ་པོ་གནོད་སྦྱིན་དབང་། །</s>
    <s id="62:5">དེ་བཞིན་རྫོགས་བཟང་རྒྱལ་པོ་དང་། །</s>
    <s id="62:6">འབྲོག་གནས་དང་ནི་ཀུ་པེ་ར། །</s>
    <s id="62:7">ཟས་སྦྱིན་ཁ་དོག་སེར་པོ་དང་། །</s>
    <s id="62:8">འདི་ལ་སོགས་པའི་གནོད་སྦྱིན་རྒྱལ། །</s>
  </p>
  <p id="63">
    <s id="63:1">སོ་སོར་གཡོག་འཁོར་ [126b.3]ལྔ་བརྒྱར་བཅས། །</s>
  </p>
  <p id="64">
    <s id="64:1">ཐམས་ཅད་ཉེར་འོང་སྲུང་བར་བྱེད། །</s>
  </p>
  <p id="65">
    <s id="65:1">སྣ་ཚོགས་སྡེ་དང་དྲི་ཟ་དང་། །</s>
    <s id="65:2">འདམ་བུ་རྒྱལ་པོ་རྟག་ཏུ་རྒྱལ། །</s>
  </p>
  <p id="66">
    <s id="66:1">ནོར་བུ་གཙུག་དང་ནེ་གན་དང་། །</s>
    <s id="66:2">ཆར་པའི་དབང་པོ་དེ་དག་དང་། །</s>
    <s id="66:3">མཆོག་ཏུ་རྒྱལ་བ་ནག་པོ་ཆེ། །</s>
  </p>
  <p id="67">
    <s id="67:1">སུ་བརྞ་དང་ཀེ་ཤ་དང་། །</s>
    <s id="67:2">པཉྩི་ཀ་དང་ར་རྐང་དང་། །</s>
    <s id="67:3">[126b.4]དེ་བཞིན་སྐལ་བ་ཆེན་པོ་དང་། །</s>
    <s id="67:4">པྲ་མ་ལི་ཆུང་ཆོས་སྐྱོང་དང་། །</s>
    <s id="67:5">སྤྲེའུ་རྣམས་ཀྱི་ནི་རྒྱལ་པོ་དང་། །</s>
    <s id="67:6">ཁབ་སྤུ་དང་ནི་ཉི་མའི་གཉེན། །</s>
    <s id="67:7">རིན་ཆེན་གཙུག་ཕུད་སྲུང་བར་བྱེད། །</s>
  </p>
  <p id="68">
    <s id="68:1">པྲ་ནི་ལི་ཆེན་ན་ཀུ་ལ། །</s>
    <s id="68:2">བདུན་པ་དང་ནི་འདོད་མཆོག་དང་། །</s>
    <s id="68:3">མཐུ་བོ་ཆེ་དང་གངས་རི་དང་། །</s>
    <s id="68:4">[126b.5]བདེ་བའི་རི་ཡང་དེ་བཞིན་ཏེ། །</s>
  </p>
  <p id="69">
    <s id="69:1">ཐམས་ཅད་རྫུ་འཕྲུལ་ཆེ་ལྡན་ཞིང་། །</s>
    <s id="69:2">རབ་དཔའ་མཐུ་སྟོབས་ལྡན་པ་ཡང་། །</s>
    <s id="69:3">མདོ་སྡེ་འདི་འཛིན་མཐོང་གྱུར་ན། །</s>
  </p>
  <p id="70">
    <s id="70:1">ཐམས་ཅད་འོངས་ནས་སྲུང་བར་བྱེད། །</s>
  </p>
  <p id="71">
    <s id="71:1">མ་དྲོས་ཀླུ་ཡི་རྒྱལ་པོ་དང་།</s>
    <s id="71:2">ཀླུ་ཡི་རྒྱལ་པོ་རྒྱ་མཚོ་དང་།</s>
    <s id="71:3">བཏང་བཟུང་དང་ནི་ [126b.6]ཨེ་ལའི་འདབ། །</s>
    <s id="71:4">དགའ་བོ་དང་ནི་ཉེ་དགའ་བོ། །</s>
    <s id="71:5">ཀླུ་ནི་བརྒྱ་སྟོང་མང་པོའི་ནང་། །</s>
    <s id="71:6">རྫུ་འཕྲུལ་དང་ནི་གཟི་བྱིན་ལྡན། །</s>
  </p>
  <p id="72">
    <s id="72:1">མདོ་སྡེ་འཛིན་པ་སྲུང་བྱེད་པས། །</s>
    <s id="72:2">ཉིན་མཚན་རྟག་པར་ཡོང་མི་འབྲལ། །</s>
    <s id="72:3">བ་ལི་དང་ནི་སྒྲ་གཅན་དང་། །</s>
    <s id="72:4">ཐགས་ཟངས་རིས་དང་སྡོམ་བ་པ། ། [126b.7]བོང་བུ་དཔུང་དང་ཕྲག་ཆེན་དང་། །དེ་བཞིན་དུ་ནི་རབ་དགའ་དང་། །</s>
    <s id="72:5">ལྷ་མིན་རྒྱལ་པོ་གཞན་རྣམས་དང་། །</s>
    <s id="72:6">ལྷ་ཡི་ཚོགས་ནི་གྲངས་མེད་པ། །</s>
    <s id="72:7">སྟོབས་ཆེན་རབ་ཏུ་དཔའ་བ་རྣམས། །</s>
    <s id="72:8">ཐམས་ཅད་འོངས་ནས་ དེ་སྲུང་བྱེད། །</s>
    <s id="72:9">འཕྲོག་མ་འབྱུང་པོ་རྣམས་ཀྱི་མ། །</s>
    <s id="72:10">གནོད་ [127a] [127a.1]སྦྱིན་འཁོར་ནི་ལྔ་བརྒྱ་རྣམས། །</s>
    <s id="72:11">མི་དེ་གཉིད་ལོག་སད་ཀྱང་རུང་། །</s>
    <s id="72:12">རྟག་པར་འོངས་ནས་ སྲུང་བར་བྱེད། །</s>
  </p>
  <p id="73">
    <s id="73:1">མ་རུངས་པ་དང་གདུག་པ་དང་། །</s>
    <s id="73:2">གནོད་སྦྱིན་ལག་ན་དབྱུག་ཐོགས་དང་། །</s>
    <s id="73:3">དུང་ཆེན་དང་ནི་སོ་བརྩེགས་མ། །</s>
    <s id="73:4">སེམས་ཅན་ཀུན་གྱི་མདངས་ [127a.2]འཕྲོག་པ། །</s>
    <s id="73:5">དེ་འདྲའི་ལྷ་ཚོགས་མང་པོ་རྣམས། །</s>
    <s id="73:6">མཐུ་ཆེན་རྫུ་འཕྲུལ་ལྡན་པ་ཀུན། །</s>
    <s id="73:7">མདོ་སྡེ་འཛིན་པ་རྟག་བསྲུངས་པས། །</s>
    <s id="73:8">ཉིན་མཚན་རྟག་པར་ཡོང་མི་འབྲལ། །</s>
    <s id="73:9">གཙོ་མོ་སྤོབས་པ་ཆེན་མོ་དང་། །</s>
    <s id="73:10">ལྷ་ཡི་བུ་མོ་ཚད་མེད་དང་། །</s>
    <s id="73:11">དཔལ་གྱི་ལྷ་མོ་གཙོ་མོ་དང་། །</s>
    <s id="73:12">དེ་ [127a.3]ཡི་འཁོར་ནི་མང་པོ་དང་། །</s>
    <s id="73:13">ས་ཆེན་འདི་ཡི་ལྷ་མོ་དང་། །</s>
    <s id="73:14">ལོ་ཏོག་ཀུན་དགའ་ནགས་ཚལ་ལྷ། །</s>
    <s id="73:15">ཤིང་གི་ལྷ་དང་ཆུ་རླུང་ལྷ། །</s>
    <s id="73:16">མཆོད་རྟེན་ལྷ་ལ་སོགས་པ་དང་། །</s>
    <s id="73:17">དེ་ལ་སོགས་པའི་ལྷ་མང་པོ། །</s>
    <s id="73:18">དགའ་ཆེན་སེམས་ནི་རབ་བསྐྱེད་ནས</s>
  </p>
  <p id="74">
    <s id="74:1">མདོ་སྡེ་འདི་ནི་འཛིན་པ་ལ། །</s>
    <s id="74:2">ཐམས་ [127a.4]ཅད་འོངས་ནས་སྲུང་བར་བྱེད། །</s>
  </p>
  <p id="75">
    <s id="75:1">མདོ་སྡེ་འཛིན་པ་མཐོང་གྱུར་ན། །</s>
  </p>
  <p id="76">
    <s id="76:1">ཚེ་དང་ཁ་དོག་སྟོབས་འཕེལ་བྱེད། །</s>
    <s id="76:2">གཟི་བྱིན་དང་ནི་ཡོན་ཏན་དང་། །</s>
    <s id="76:3">མཚན་མཆོག་གིས་ནི་བརྒྱན་པར་འགྱུར། །</s>
  </p>
  <p id="77">
    <s id="77:1">གཟའ་སྐར་ལྟས་ངན་སྟོན་པ་དང་། །</s>
    <s id="77:2">དེ་ལ་ཉམ་ཐག་བྱུར་བྱུང་དང་། །</s>
    <s id="77:3">རྨི་ལམ་ལྟས་ [127a.5]ངན་མཐོང་བ་ཡང་། །</s>
    <s id="77:4">ཐམས་ཅད་རབ་ཏུ་ཞི་བར་བྱེད། །</s>
  </p>
  <p id="78">
    <s id="78:1">ས་ཆེན་འདི་ཡི་ལྷ་མོ་ཡང་། །</s>
    <s id="78:2">རབ་བརྟན་གཟི་བྱིན་མཐུ་སྟོབས་ལྡན། །</s>
  </p>
  <p id="79">
    <s id="79:1">མདོ་སྡེ་འདི་ཡི་མཐུ་ཡིས་ནི། །</s>
    <s id="79:2">ཆོས་ཀྱི་རོ་ཡིས་རྟག་ཚིམ་པས། །</s>
    <s id="79:3">ས་བཅུད་ཐུར་དུ་སོང་བ་ཡང་། །</s>
    <s id="79:4">དཔག་ཚད་བརྒྱ་ནི་ཡན་ཆད་དུ། །</s>
    <s id="79:5">[127a.6]ས་བཅུད་གྱེན་དུ་འཕགས་བྱས་ནས</s>
  </p>
  <p id="80">
    <s id="80:1">ས་ཆེན་འདི་ནི་སྣུམ་པར་བྱེད། །</s>
  </p>
  <p id="81">
    <s id="81:1">ས་ཡི་རྔམས་སུ་དཔག་ཚད་ནི། །འབུམ་ཕྲག་དྲུག་ཅུ་རྩ་བརྒྱད་ནས། །</s>
  </p>
  <p id="82">
    <s id="82:1">རྡོ་རྗེའི་གཞི་ལ་ཐུག་པའི་བར། །</s>
    <s id="82:2">ས་བཅུད་ཐམས་ཅད་གྱེན་དུ་འཕགས། །</s>
  </p>
  <p id="83">
    <s id="83:1">མདོ་སྡེའི་རྒྱལ་པོ་འདི་ཐོས་དབང་། །</s>
    <s id="83:2">[127a.7]བསོད་ནམས་ཕུང་པོ་ཆེ་ཐོབ་པས། །</s>
    <s id="83:3">ལྷ་ཡི་འཁོར་ནི་མང་པོ་རྣམས། །</s>
    <s id="83:4">ཐམས་ཅད་ཕན་ཡོན་ཐོབ་པར་འགྱུར། །</s>
  </p>
  <p id="84">
    <s id="84:1">གཞན་ཡང་ལྷ་ཚོགས་མང་པོ་རྣམས། །</s>
    <s id="84:2">མཐུ་སྟོབས་འོད་དང་ལྡན་འགྱུར་ཞིང་། །</s>
    <s id="84:3">རབ་དགའ་རྟག་ཏུ་བདེ་བྱེད་པས། །</s>
    <s id="84:4">ཉམས་པའི་མཚན་མ་སྤོང་ [127b] [127b.1]བར་འགྱུར། །</s>
  </p>
  <p id="85">
    <s id="85:1">འཛམ་བུའི་གླིང་ནི་འདི་ནང་གི། །</s>
    <s id="85:2">ནགས་ཚལ་འབྲས་བུ་ལོ་ཏོག་ལྷ། །</s>
    <s id="85:3">མདོ་སྡེ་འདི་ཡི་བྱིན་བརླབས་ཀྱིས། །</s>
    <s id="85:4">སེམས་ནི་རྟག་ཏུ་དགའ་ཐོབ་པ། །</s>
    <s id="85:5">ལོ་ཏོག་ཐམས་ཅད་ལེགས་འགྱུར་ཞིང་། །</s>
    <s id="85:6">ཀུན་དུ་མེ་ཏོག་དམ་པ་དང་། །</s>
    <s id="85:7">འབྲུ་རྣམས་ཐམས་ [127b.2]ཅད་འཕེལ་འགྱུར་བས། །</s>
    <s id="85:8">ས་ཆེན་ཀུན་དུ་རྒྱས་པར་འགྱུར། །</s>
  </p>
  <p id="86">
    <s id="86:1">འབྲས་བུའི་ལྗོན་ཤིང་མང་པོ་དང་། །</s>
    <s id="86:2">ཐམས་ཅད་ལོ་ཏོག་མཆོག་སྐྱེས་ནས། །</s>
  </p>
  <p id="87">
    <s id="87:1">དྲི་ཞིམ་རྟག་པར་ཀུན་དུ་འཐུལ། །</s>
    <s id="87:2">རྩྭ་མང་ལྗོན་ཤིང་རྣམས་ལས་ཀྱང་། །</s>
    <s id="87:3">མེ་ཏོག་དམ་པ་སྐྱེ་འགྱུར་ཞིང་། །</s>
    <s id="87:4">འབྲས་བུ་ [127b.3]ཞིམ་པོ་སྐྱེ་འགྱུར་བས། །</s>
    <s id="87:5">ཐམས་ཅད་ཀུན་དུ་གང་བར་འགྱུར། །</s>
  </p>
  <p id="88">
    <s id="88:1">འཛམ་བུའི་གླིང་ནི་འདི་དག་ཏུ། །</s>
    <s id="88:2">ཀླུ་ཡི་བུ་མོ་ཚད་མེད་སྙེད། །</s>
    <s id="88:3">རབ་ཏུ་དགའ་བའི་སེམས་བསྐྱེད་ནས། །</s>
  </p>
  <p id="89">
    <s id="89:1">ཐམས་ཅད་ཀུན་དུ་ཞུགས་ནས་ནི། །</s>
    <s id="89:2">མེ་ཏོག་རྣམ་པ་དུ་མ་དང་། །དེ་བཞིན་པདྨ་དཀར་པོ་དང་། ། [127b.4]པདྨ་སྔོན་པོ་དམར་པོ་གཉིས། །</s>
    <s id="89:3">བསྐྱེད་ནས་རྫིང་ཀུན་གང་བར་འགྱུར། །</s>
  </p>
  <p id="90">
    <s id="90:1">མདོ་སྡེ་འདི་ཡི་བྱིན་བརླབས་ཀྱིས། །</s>
    <s id="90:2">ནམ་མཁའ་གཙང་ཞིང་སྒྲིབ་པ་མེད། །</s>
  </p>
  <p id="91">
    <s id="91:1">སྤྲིན་དང་ཁུག་རྣ་ཡོངས་སུ་སེལ། །</s>
  </p>
  <p id="92">
    <s id="92:1">མུན་ནག་ཐམས་ཅད་སྣང་བར་འགྱུར། །</s>
  </p>
  <p id="93">
    <s id="93:1">ཉི་མའི་འོད་ཟེར་སྟོང་འགྱེད་པས། །</s>
    <s id="93:2">དྲི་ [127b.5]མེད་འོད་ནི་རྣམ་པར་དག །</s>
    <s id="93:3">མདོ་སྡེའི་རྒྱལ་པོ་འདི་ཡི་མཐུས། །</s>
    <s id="93:4">གླིང་བཞི་ཡོངས་བསྐོར་གསལ་བར་བྱེད། །</s>
  </p>
  <p id="94">
    <s id="94:1">མདོ་སྡེ་འདི་ཡི་བྱིན་བརླབས་ཀྱིས། །</s>
    <s id="94:2">ལྷ་ཡི་བུ་རྣམས་བསྟངས་པས་ན། །</s>
  </p>
  <p id="95">
    <s id="95:1">ཐམས་ཅད་འཛམ་བུའི་གསེར་དག་གིས། །</s>
    <s id="95:2">གཞལ་མེད་ཁང་ནི་བྱེད་པར་འགྱུར། །</s>
  </p>
  <p id="96">
    <s id="96:1">[127b.6]ཉི་ཟླ་དང་པོ་འཆར་བའི་ཚེ། །</s>
    <s id="96:2">གླིང་འདི་མཐོང་ན་རབ་དགའ་བས། །</s>
    <s id="96:3">རྟག་པར་སྣང་བ་ཆེན་པོ་ཡིས། །</s>
    <s id="96:4">ཐམས་ཅད་ཀུན་དུ་གསལ་བར་བྱེད། །</s>
  </p>
  <p id="97">
    <s id="97:1">ས་ཆེན་འདི་ལ་ཡོད་པ་ཡི། །</s>
    <s id="97:2">པདྨའི་རྫིང་ནི་ཇི་སྙེད་པ། །</s>
    <s id="97:3">ཉི་མས་དུས་བཞིན་གསལ་བྱེད་པས། །</s>
    <s id="97:4">ཁ་ནི་མི་འབྱེད་གང་ཡང་ [127b.7]མེད། །</s>
  </p>
  <p id="98">
    <s id="98:1">འཛམ་བུའི་གླིང་ནི་འདི་དག་ཏུ། །</s>
    <s id="98:2">ལོ་ཏོག་འབྲས་བུ་སྨན་རྣམས་ཀུན། །</s>
    <s id="98:3">ཐམས་ཅད་ལེགས་ཤིང་སྨིན་འགྱུར་བས། །</s>
    <s id="98:4">ས་ཆེན་ཀུན་དུ་གང་བར་འགྱུར། །</s>
  </p>
  <p id="99">
    <s id="99:1">མདོ་སྡེ་འདི་ཡི་བྱིན་བརླབས་ཀྱིས། །</s>
    <s id="99:2">ཉི་ཟླ་སྣང་བར་བྱེད་པའི་གནས། །</s>
    <s id="99:3">རྒྱུ་སྐར་ཚད་ལས་མི་འདའ་ [128a] [128a.1]ཞིང་། །</s>
    <s id="99:4">རླུང་ཆར་དུས་བཞིན་ལྡང་འབབ་པས། །</s>
    <s id="99:5">འཛམ་གླིང་འདི་དག་ཀུན་དུ་ཡང་། །</s>
    <s id="99:6">ཡུལ་རྣམས་ལོ་ལེགས་སྐྱིད་པར་འགྱུར། །</s>
  </p>
  <p id="100">
    <s id="100:1">གང་ན་མདོ་སྡེ་འདི་བཞུགས་པ། །</s>
    <s id="100:2">ཕྱོགས་གཞན་དག་ལས་ཁྱད་པར་འཕགས། །</s>
  </p>
  <p id="101">
    <s id="101:1">གསེར་འོད་དམ་པའི་ [128a.2]མདོ་སྡེ་འདི། །</s>
    <s id="101:2">གང་དུ་སྤེལ་ཞིང་འདོན་པ་དང་། །རྣམ་ཕྱེ་འཆད་པར་བྱེད་པའི་གནས། །</s>
    <s id="101:3">བསོད་ནམས་གོང་མ་ཐོབ་པར་འགྱུར། །</s>
  </p>
  <p id="102">
    <s id="102:1">དེ་ནས་དཔལ་གྱི་ལྷ་མོ་ཆེན་མོ་དང་། ལྷ་ལ་སོགས་པ་མང་པོ་དེ་དག་བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་ཐོས་ནས། ། </s>
  </p>
  <p id="103">
    <s id="103:1">[128a.3]དེ་ཐམས་ཅད་རབ་དུ་དགའ་བས་</s>
    <s id="103:2">མདོ་སྡེའི་རྒྱལ་པོ་འདི་དག་ཡོངས་སུ་འཛིན་པར་བྱེད་པ་དེ་དག་ལ། སེམས་རྩེ་གཅིག་ཏུ་ཡོངས་སུ་བསྲུངས་ནས་</s>
    <s id="103:3">མྱ་ངན་གྱི་གནོད་པ་མེད་ཅིང་རྟག་ཏུ་བདེ་བ་ཐོབ་པར་འགྱུར་བས་མོས་པར་གྱུར་ཏོ། །</s>
  </p>
  <p id="104">
    <s id="104:1">གསེར་འོད་དམ་པ་མཆོག་ཏུ་རྣམ་པར་ [128a.4]རྒྱལ་བ་མདོ་སྡེའི་རྒྱལ་པོ་ལས་ལྷ་དང་གནོད་སྦྱིན་རྣམས་ཀྱིས་ཡོངས་སུ་བསྲུང་ཞིང་འཛིན་པར་བྱེད་པའི་ལེའུ་སྟེ་ཉི་ཤུ་གཉིས་པའོ།། །།</s>
  </p>
</text>
