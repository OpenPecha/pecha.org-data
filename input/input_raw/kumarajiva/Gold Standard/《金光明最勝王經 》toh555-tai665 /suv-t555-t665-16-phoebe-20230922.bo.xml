<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་དཔལ་གྱི་ལྷ་མོ་ཆེན་མོ་སྟན་ལས་ལངས་ཏེ། </s>
  </p>
  <p id="2">
    <s id="2:1">བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་གུས་པས་ཐལ་མོ་སྦྱར་ཏེ། </s>
  </p>
  <p id="3">
    <s id="3:1">བཅོམ་ལྡན་འདས་ [111a.5]ལ་འདི་སྐད་ཅེས་གསོལ་ཏོ། །</s>
  </p>
  <p id="4">
    <s id="4:1">བཅོམ་ལྡན་འདས་གལ་ཏེ་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མ་གང་ལ་ལ་ཞིག་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ལེན་པ་དང་། འཛིན་པ་དང་། ཀློག་པ་དང་། འདོན་པ་དང་། [111a.6]གཞན་དག་ལ་ཡང་དག་པར་སྟོན་པར་བགྱིད་པ་ཞིག་མཐོང་བར་གྱུར་ན་</s>
  </p>
  <p id="5">
    <s id="5:1">བདག་གིས་སེམས་རྩེ་གཅིག་ཏུ་གུས་པས་བཀུར་སྟི་དང་མཆོད་པ་བགྱིད་དོ། །</s>
  </p>
  <p id="6">
    <s id="6:1">ཆོས་སྨྲ་བ་དེ་ལ་འདི་ལྟ་སྟེ། </s>
  </p>
  <p id="7">
    <s id="7:1">བཟའ་བ་དང་། བཏུང་བ་དང་། གོས་དང་། མལ་ཆ་དང་། གསོས་སྨན་དང་། ཡོ་བྱད་ཅི་འཚལ་ [111a.7]བ་ཐམས་ཅད་ཕུན་སུམ་ཚོགས་པར་སྦྱར་ཏེ་</s>
  </p>
  <p id="8">
    <s id="8:1">བྲེལ་ཅིང་ཕོངས་པ་མ་མཆིས་པར་བགྱིད་དོ། །</s>
  </p>
  <p id="9">
    <s id="9:1">གདུགས་མཚན་དུ་མདོ་སྡེའི་རྒྱལ་པོ་འདིའི་ཚིག་གི་དོན་ཇི་སྙེད་པ་དག་ལ་སོ་སོར་བརྟགས་ཏེ། </s>
  </p>
  <p id="10">
    <s id="10:1">ཡིད་ལ་བསམས་ཤིང་ཡོངས་སུ་བཙལ་ནས་བདེ་བར་གནས་པ་དང་།</s>
    <s id="10:2">མདོ་སྡེ་འདི་འཛམ་བུའི་ [111b] [111b.1]གླིང་དུ་རྒྱ་ཆེར་སྤེལ་བའི་སླད་དུ་སེམས་ཅན་གང་ལ་ལ་དག་སངས་རྒྱས་བརྒྱ་སྟོང་ཚད་མ་མཆིས་པ་སྙེད་ལས་དགེ་བའི་རྩ་བ་བསྐྱེད་པ་</s>
    <s id="10:3">དེ་དག་རྟག་ཏུ་ཐོས་པར་འགྱུར་ཞིང་།</s>
    <s id="10:4">མྱུར་དུ་ནུབ་པར་མི་འགྱུར་བར་བགྱིད་ན་</s>
    <s id="10:5">བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་དུ་ལྷ་དང་མིའི་ [111b.2]ལོངས་སྤྱོད་མཆོག་རྣམ་པ་སྣ་ཚོགས་མྱོང་བར་འགྱུར་ལགས་སོ། །</s>
    <s id="10:6">རྟག་པར་ལོ་ལེགས་ཤིང་མུ་གེའི་རྒུད་པ་གཏན་དུ་སེལ་བར་འགྱུར་བས་</s>
    <s id="10:7">སྐྱེ་བོ་རྣམས་གཏན་དུ་བདེ་བ་མྱོང་བར་འགྱུར།</s>
  </p>
  <p id="11">
    <s id="11:1">སངས་རྒྱས་བཅོམ་ལྡན་འདས་རྣམས་དང་མཇལ་བར་འགྱུར། </s>
  </p>
  <p id="12">
    <s id="12:1">སླད་མའི་དུས་ཀྱི་ཚེ་མྱུར་དུ་ [111b.3]བྱང་ཆུབ་ཆེན་པོའི་འབྲས་བུ་འཐོབ་པར་འགྱུར་བས་</s>
    <s id="12:2">ངན་འགྲོ་གསུམ་དང་། འཁོར་བའི་སྡུག་བསྔལ་གྱི་བགེགས་གཏན་དུ་གཅོད་པར་འགྱུར་ལགས་སོ། །</s>
    <s id="12:3">བཅོམ་ལྡན་འདས་བདག་མངོན་པར་དྲན་ལགས་ཏེ།</s>
  </p>
  <p id="13">
    <s id="13:1">འདས་པའི་དུས་ཀྱི་ཚེ་དེ་བཞིན་གཤེགས་པ་དགྲ་བཅོམ་པ་ཡང་ [111b.4]དག་པར་རྫོགས་པའི་སངས་རྒྱས་བཻ་ཌཱུརྱ་དང་གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་ཞེས་བགྱི་བ་</s>
    <s id="13:2">མཚན་རྣམ་པ་བཅུ་དང་ལྡན་པ་ཞིག་བྱུང་སྟེ་</s>
  </p>
  <p id="14">
    <s id="14:1">བདག་དེ་ལས་དགེ་བའི་རྩ་བ་བསྐྲུན་ཏེ། </s>
  </p>
  <p id="15">
    <s id="15:1">དེ་བཞིན་གཤེགས་པ་དེས་བྱམས་པ་དང་ཐུགས་རྗེའི་བྱིན་གྱིས་བརླབས་ཀྱི་ [111b.5]མཐུས་བརྩེ་བར་དགོངས་པར་གྱུར་པའི་སླད་དུ་</s>
    <s id="15:2">དེང་བདག་གང་དུ་བསམས་པའི་གནས་དེ་དང་། གང་དུ་བལྟས་པའི་ཕྱོགས་དེ་དང་གང་དུ་མཆིས་པའི་ཡུལ་དེ་དང་དེ་དག་ཏུ་སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ཤིན་ཏུ་བདེ་བའི་ལོངས་སྤྱོད་མྱོང་ཞིང་གོས་དང་། ། [111b.6]བཟའ་བ་དང་། བཏུང་བ་དང་། འཚོ་བའི་ཡོ་བྱད་དང་། གསེར་དང་། དངུལ་དང་། བཻ་ཌཱུརྱ་དང་། སྤུག་དང་། རྡོའི་སྙིང་པོ་དང་། བྱི་རུ་དང་། འགྲོན་བུ་དང་། མུ་ཏིག་ལ་སོགས་པ་རིན་པོ་ཆེ་ཅི་འཚལ་བ་ཐམས་ཅད་ཕུན་སུམ་ཚོགས་པར་འགྱུར་བ་ལགས་སོ། །</s>
    <s id="15:3">[111b.7]གང་ལ་ལ་ཞིག་སེམས་རྩེ་གཅིག་ཏུ་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ཀློག་ཅིང་འདོན་པ་</s>
    <s id="15:4">དེས་གདུགས་གཅིག་བཞིན་དུ་སྤོས་སྣ་ཚོགས་བསྲེགས་ནས་མེ་ཏོག་དམ་པ་རྣམས་ཀྱིས་བདག་གི་ཆེད་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་ [112a] [112a.1]རྫོགས་པའི་སངས་རྒྱས་བཻ་ཌཱུརྱ་དང་། གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་དེ་ལ་མཆོད་པ་བགྱིའོ། །</s>
  </p>
  <p id="16">
    <s id="16:1">གཞན་ཡང་གདུགས་གཅིག་བཞིན་དུ་དུས་གསུམ་དུ་བདག་གི་མིང་ནས་བརྗོད་ཅིང་རྗེས་སུ་དྲན་པར་བགྱིས་ནས་</s>
  </p>
  <p id="17">
    <s id="17:1">ལོགས་ཤིག་ཏུ་ [112a.2]སྤོས་དང་། མེ་ཏོག་དང་། ཟས་མཆོག་རྣམས་ཀྱིས་བདག་ལ་མཆོད་ཅིང་རྟག་པར་མདོ་སྡེའི་རྒྱལ་པོ་དམ་པ་འདི་ཉན་པར་བགྱིད་ན་</s>
    <s id="17:2">བསོད་ནམས་འདི་ལྟ་བུ་དག་འཐོབ་པར་འགྱུར་ལགས་སོ། །</s>
    <s id="17:3">དེ་ནས་ཚིགས་སུ་བཅད་དེ་ གསོལ་པ།</s>
    <s id="17:4">འདི་ལྟར་མདོ་སྡེ་འདི་ནི་འཛིན་པའི་སླད། །</s>
    <s id="17:5">[112a.3]བདག་དང་འཁོར་རྣམས་གནོད་པ་ཀུན་དང་འབྲལ། །</s>
    <s id="17:6">གོས་ཟས་ཅི་འཚལ་ཕོངས་པ་མ་མཆིས་འགྱུར། །</s>
  </p>
  <p id="18">
    <s id="18:1">གཟི་བྱིན་ལྡན་ཞིང་ཚེ་ཡང་དཔག་པར་དཀའ། །</s>
  </p>
  <p id="19">
    <s id="19:1">ས་ཡི་རོ་ཡང་རྟག་པར་འཕེལ་བར་འགྱུར། །</s>
  </p>
  <p id="20">
    <s id="20:1">ལྷ་རྣམས་དུས་བཞིན་ཆར་ནི་རབ་ཏུ་འབེབས། །</s>
  </p>
  <p id="21">
    <s id="21:1">ལྷ་འཁོར་དེ་དག་རབ་ཏུ་དགའ་ [112a.4]བར་འགྱུར། །</s>
  </p>
  <p id="22">
    <s id="22:1">སྐྱེད་མོས་ཚལ་དང་འབྲུ་ཡི་ལྷ་རྣམས་ཀྱིས། །</s>
    <s id="22:2">ནགས་ཚལ་ལྗོན་ཤིང་འབྲས་བུ་རབ་འཕེལ་ཞིང་། །</s>
    <s id="22:3">འབྲུ་རྣམས་ཐམས་ཅད་ཡོངས་སུ་སྨིན་པར་བགྱིད། །</s>
    <s id="22:4">རིན་ཆེན་ནོར་ཚོལ་བསམ་པ་རྫོགས་འགྱུར་ཞིང་། །</s>
    <s id="22:5">ཅི་དང་ཅི་སྨོན་བསམས་བཞིན་འགྲུབ་པར་འགྱུར། །</s>
  </p>
  <p id="23">
    <s id="23:1">[112a.5]བཅོམ་ལྡན་འདས་ཀྱིས་དཔལ་གྱི་ལྷ་མོ་ལ་བཀའ་སྩལ་པ།</s>
    <s id="23:2">ཁྱོད་ཀྱིས་འདི་ལྟར་སྔོན་གྱི་རྒྱུད་རྗེས་སུ་དྲན་ནས་</s>
  </p>
  <p id="24">
    <s id="24:1">དྲིན་རྗེས་སུ་བསབ་པའི་ཕྱིར་མཆོད་པ་བྱས་པ་དང་།</s>
    <s id="24:2">མཐའ་ཡས་པའི་སེམས་ཅན་རྣམས་ལ་ཕན་གདགས་ཤིང་བདེ་བར་བྱ་བའི་ཆེད་དུ་མདོ་སྡེ་འདི་ཡོངས་སུ་སྤེལ་ནས་</s>
  </p>
  <p id="25">
    <s id="25:1">ཡོན་ཏན་ [112a.6]ཟད་མི་ཤེས་པར་བྱས་པ་ལེགས་སོ་ལེགས་སོ། །</s>
  </p>
  <p id="26">
    <s id="26:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་དཔལ་གྱི་ལྷ་མོ་ཆེན་མོའི་ལེའུ་སྟེ་བཅུ་དྲུག་པའོ།། །།</s>
  </p>
</text>
