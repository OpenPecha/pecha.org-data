<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經卷第五</s>
    <s id="1:2">_大唐三藏沙門義淨奉_制譯 蓮華喻讚品第七</s>
  </p>
  <p id="2">
    <s id="2:1">爾時，佛告菩提樹神： 「善女天！</s>
    <s id="2:2">汝今應知，</s>
    <s id="2:3">妙幢夜夢見妙金鼓出大音聲，</s>
    <s id="2:4">讚佛功德并懺悔法，此之因緣我為汝等廣說其事，應當諦聽，善思念之。</s>
  </p>
  <p id="3">
    <s id="3:1">過去有王名金龍主，常以蓮華喻讚稱歎十方三世諸佛。」_</s>
  </p>
  <p id="4">
    <s id="4:1">即為大眾說其讚曰：_</s>
    <s id="4:2">「過去未來現在佛，</s>
    <s id="4:3">安住十方世界中；_</s>
    <s id="4:4">我今至誠稽首禮，</s>
    <s id="4:5">一心讚歎諸最勝。</s>
  </p>
  <p id="5">
    <s id="5:1">_無上清淨牟尼尊，</s>
    <s id="5:2">身光照耀如金色；</s>
    <s id="5:3">_一切聲中最為上，</s>
    <s id="5:4">如大梵響震雷音。</s>
  </p>
  <p id="6">
    <s id="6:1">_髮彩喻若黑蜂王，</s>
    <s id="6:2">宛轉旋文紺青色；_</s>
    <s id="6:3">齒白齊密如珂雪，</s>
    <s id="6:4">平正顯現有光明。</s>
  </p>
  <p id="7">
    <s id="7:1">_目淨無垢妙端嚴，</s>
    <s id="7:2">猶如廣大青蓮葉；</s>
    <s id="7:3">_舌相廣長極柔軟，</s>
    <s id="7:4">譬如紅蓮出水中。</s>
  </p>
  <p id="8">
    <s id="8:1">_眉間常有白毫光，</s>
    <s id="8:2">右旋宛轉頗梨色；</s>
    <s id="8:3">_眉細纖長類初月，</s>
    <s id="8:4">其色晃耀比蜂王。</s>
  </p>
  <p id="9">
    <s id="9:1">_鼻高脩直如金鋌，</s>
    <s id="9:2">淨妙光潤相無虧；</s>
    <s id="9:3">_一切世間殊妙香，</s>
    <s id="9:4">聞時悉知其所在。</s>
  </p>
  <p id="10">
    <s id="10:1">_世尊最勝身金色， 一一毛端相不殊；</s>
    <s id="10:2">_紺青柔軟右旋文，</s>
    <s id="10:3">微妙光彩難為喻。</s>
  </p>
  <p id="11">
    <s id="11:1">_初誕身有妙光明，</s>
    <s id="11:2">普照一切十方界；</s>
    <s id="11:3">_能滅三有眾生苦，</s>
    <s id="11:4">令彼悉蒙安隱樂。</s>
  </p>
  <p id="12">
    <s id="12:1">_地獄傍生鬼道中，</s>
    <s id="12:2">阿蘇羅天及人趣；</s>
    <s id="12:3">_令彼除滅於眾苦，</s>
    <s id="12:4">常受自然安隱樂。</s>
  </p>
  <p id="13">
    <s id="13:1">_身色光明常普照，</s>
    <s id="13:2">譬如鎔金妙無比；</s>
    <s id="13:3">_面貌圓明如滿月，</s>
    <s id="13:4">脣色赤好喻頻婆。</s>
  </p>
  <p id="14">
    <s id="14:1">_行步威儀類師子， 身光朗耀同初日；</s>
    <s id="14:2">_臂肘纖長立過膝，</s>
    <s id="14:3">狀等垂下娑羅枝。</s>
  </p>
  <p id="15">
    <s id="15:1">_圓光一尋照無邊，</s>
    <s id="15:2">赫奕猶如百千日；</s>
    <s id="15:3">_悉能遍至諸佛剎，</s>
    <s id="15:4">隨緣所在覺群迷。</s>
  </p>
  <p id="16">
    <s id="16:1">_淨光明網無倫比，</s>
    <s id="16:2">流耀遍滿百千界；</s>
    <s id="16:3">_普照十方無障礙，</s>
    <s id="16:4">一切冥闇悉皆除。</s>
  </p>
  <p id="17">
    <s id="17:1">_善逝慈光能與樂，</s>
    <s id="17:2">妙色映徹等金山；</s>
    <s id="17:3">_流光悉至百千土，</s>
    <s id="17:4">眾生遇者皆出離。</s>
  </p>
  <p id="18">
    <s id="18:1">_佛身成就無量福，</s>
    <s id="18:2">一切功德共莊嚴；</s>
    <s id="18:3">_超過三界獨稱尊，</s>
    <s id="18:4">世間殊勝無與等。</s>
  </p>
  <p id="19">
    <s id="19:1">_所有過去一切佛，數同大地諸微塵；</s>
    <s id="19:2">_未來現在十方尊，亦如大地微塵眾。</s>
  </p>
  <p id="20">
    <s id="20:1">_我以至誠身語意，稽首歸依三世佛；</s>
    <s id="20:2">_讚歎無邊功德海，種種香花皆供養。</s>
  </p>
  <p id="21">
    <s id="21:1">_設我口中有千舌，經無量劫讚如來；</s>
    <s id="21:2">_世尊功德不思議，</s>
    <s id="21:3">最勝甚深難可說。</s>
  </p>
  <p id="22">
    <s id="22:1">_假令我舌有百千，讚歎一佛一功德；</s>
    <s id="22:2">_於中少分尚難知，況諸佛德無邊際。</s>
  </p>
  <p id="23">
    <s id="23:1">_假使大地及諸天，</s>
    <s id="23:2">乃至有頂為海水；</s>
    <s id="23:3">_可以毛端滴知數，</s>
    <s id="23:4">佛一功德甚難量。</s>
  </p>
  <p id="24">
    <s id="24:1">_我以至誠身語意，禮讚諸佛德無邊；</s>
    <s id="24:2">_所有勝福果難思，</s>
    <s id="24:3">迴施眾生速成佛。</s>
  </p>
  <p id="25">
    <s id="25:1">_彼王讚歎如來已，</s>
    <s id="25:2">倍復深心發弘願；</s>
    <s id="25:3">_願我當於未來世，</s>
    <s id="25:4">生在無量無數劫。</s>
  </p>
  <p id="26">
    <s id="26:1">_夢中常見大金鼓，</s>
    <s id="26:2">得聞顯說懺悔音；</s>
    <s id="26:3">_讚佛功德喻蓮華，</s>
    <s id="26:4">願證無生成正覺。</s>
  </p>
  <p id="27">
    <s id="27:1">_諸佛出世時一現，</s>
    <s id="27:2">於百千劫甚難逢；</s>
    <s id="27:3">_夜夢常聞妙鼓音，</s>
    <s id="27:4">晝則隨應而懺悔。</s>
  </p>
  <p id="28">
    <s id="28:1">_我當圓滿修六度，拔濟眾生出苦海；</s>
    <s id="28:2">_然後得成無上覺，佛土清淨不思議。</s>
  </p>
  <p id="29">
    <s id="29:1">_以妙金鼓奉如來，并讚諸佛實功德；</s>
    <s id="29:2">_因斯當見釋迦佛，</s>
    <s id="29:3">記我當紹人中尊。</s>
  </p>
  <p id="30">
    <s id="30:1">_金龍金光是我子，</s>
    <s id="30:2">過去曾為善知識；</s>
    <s id="30:3">_世世願生於我家，</s>
    <s id="30:4">共授無上菩提記。</s>
  </p>
  <p id="31">
    <s id="31:1">_若有眾生無救護，長夜輪迴受眾苦；</s>
    <s id="31:2">_我於來世作歸依，令彼常得安隱樂。</s>
  </p>
  <p id="32">
    <s id="32:1">_三有眾苦願除滅，悉得隨心安樂處；</s>
    <s id="32:2">_於未來世修菩提，皆如過去成佛者。</s>
  </p>
  <p id="33">
    <s id="33:1">_願此金光懺悔福，永竭苦海罪消除；</s>
    <s id="33:2">_業障煩惱悉皆亡，令我速招清淨果。</s>
  </p>
  <p id="34">
    <s id="34:1">_福智大海量無邊，清淨離垢深無底；</s>
    <s id="34:2">_願我獲斯功德海，速成無上大菩提。</s>
  </p>
  <p id="35">
    <s id="35:1">_以此金光懺悔力，當獲福德淨光明；</s>
    <s id="35:2">_既得清淨妙光明，常以智光照一切。</s>
  </p>
  <p id="36">
    <s id="36:1">_願我身光等諸佛，福德智慧亦復然；</s>
    <s id="36:2">_一切世界獨稱尊，威力自在無倫匹。</s>
  </p>
  <p id="37">
    <s id="37:1">_有漏苦海願超越，無為樂海願常遊；</s>
    <s id="37:2">_現在福海願恒盈，當來智海願圓滿。</s>
  </p>
  <p id="38">
    <s id="38:1">_願我剎土超三界，</s>
    <s id="38:2">殊勝功德量無邊；</s>
    <s id="38:3">_諸有緣者悉同生，</s>
    <s id="38:4">皆得速成清淨智。</s>
  </p>
  <p id="39">
    <s id="39:1">_妙幢汝當知，</s>
    <s id="39:2">國王金龍主；</s>
    <s id="39:3">_曾發如是願，</s>
    <s id="39:4">彼即是汝身。</s>
  </p>
  <p id="40">
    <s id="40:1">_往時有二子，</s>
    <s id="40:2">金龍及金光；</s>
    <s id="40:3">_即銀相銀光，</s>
    <s id="40:4">當授我所記。」</s>
  </p>
  <p id="41">
    <s id="41:1">_大眾聞是說，皆發菩提心；</s>
    <s id="41:2">_願現在未來，常依此懺悔。</s>
  </p>
</text>
