<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ། བམ་པོ་དགུ་པ།</s>
    <s id="1:2">དེ་ནས་བཅོམ་ལྡན་འདས་ཀྱིས་འཁོར་མང་པོ་རྣམས་ལ་རྒྱལ་པོའི་ཆོས་ལུགས་ཡང་དག་པའི་བསྟན་ [123a] [123a.1]བཅོས་བཀས་བཤད་ནས་</s>
  </p>
  <p id="2">
    <s id="2:1">ཡང་འཁོར་མང་པོ་རྣམས་ལ་བཀའ་སྩལ་པ།</s>
    <s id="2:2">ཁྱེད་ལ་སོགས་པ་ལེགས་པར་ཉོན་ཅིག་དང་།</s>
    <s id="2:3">ངས་དེང་ཁྱོད་ལ་སྔོན་ཆོས་ཡང་དག་པར་སྤྱོད་པའི་རྒྱུ་དང་རྐྱེན་བཤད་པར་བྱའོ། །</s>
  </p>
  <p id="3">
    <s id="3:1">དེ་ནས་དེའི་ཚེ་ཚིགས་སུ་བཅད་དེ་བཀའ་ [123a.2]སྩལ་པ།</s>
    <s id="3:2">ངས་སྔོན་འཁོར་ལོས་སྒྱུར་རྒྱལ་བྱས་པ་ན། །</s>
  </p>
  <p id="4">
    <s id="4:1">ས་ཆེན་འདི་དང་རྒྱ་མཚོར་བཅས་པ་བཏང་། །</s>
  </p>
  <p id="5">
    <s id="5:1">གླིང་བཞི་རིན་ཆེན་གྱིས་ནི་རབ་བཀང་བ། །</s>
    <s id="5:2">ཐམས་ཅད་དེ་བཞིན་གཤེགས་པ་རྣམས་ལ་མཆོད། །</s>
  </p>
  <p id="6">
    <s id="6:1">ངས་སྔོན་བསྐལ་པ་དག་ནི་ཚད་མེད་སྙེད། །</s>
    <s id="6:2">རྣམ་དག་ཡང་དག་ཆོས་སྐུ་ [123a.3]གཉེར་བའི་ཕྱིར། །</s>
    <s id="6:3">ཕངས་པའི་ནོར་དང་རང་གི་ལུས་སྲོག་ཀྱང་། །</s>
    <s id="6:4">སེར་སྣ་མེད་པའི་སེམས་ཀྱིས་ཡོངས་སུ་བཏང་། །</s>
  </p>
  <p id="7">
    <s id="7:1">གཞན་ཡང་འདས་པའི་བསྐལ་པ་བསམ་དཀའ་ན། །</s>
  </p>
  <p id="8">
    <s id="8:1">ཡང་དག་མཁྱེན་པ་རིན་ཆེན་གཙུག་ཕུད་བྱུང་། །</s>
  </p>
  <p id="9">
    <s id="9:1">དེ་བཞིན་གཤེགས་དེ་མྱ་ངན་འདས་པའི་འོག །</s>
    <s id="9:2">[123a.4]རྒྱལ་པོ་ལེགས་སྐྱེས་ཞེས་བྱ་འཇིག་རྟེན་བྱུང་། །</s>
  </p>
  <p id="10">
    <s id="10:1">འཁོར་ལོས་སྒྱུར་རྒྱལ་བྱས་ནས་གླིང་བཞི་བཏུལ། །</s>
    <s id="10:2">རྒྱ་མཚོའི་མཐར་ཐུག་ཚུན་ཆད་སྐྱབས་སུ་དོང་། །</s>
  </p>
  <p id="11">
    <s id="11:1">གྲོང་ཁྱེར་མིང་ནི་གྱ་ནོམ་སྒྲ་ཞེས་བྱ། །</s>
  </p>
  <p id="12">
    <s id="12:1">དེ་ཚེ་འཁོར་ལོས་སྒྱུར་རྒྱལ་དེ་ན་གནས། །</s>
    <s id="12:2">རྨི་ལམ་སངས་རྒྱས་བསོད་ནམས་ [123a.5]ཡེ་ཤེས་ཐོས། །</s>
  </p>
  <p id="13">
    <s id="13:1">ཆོས་སྨྲ་རིན་ཆེན་བརྩེགས་པ་ཞེས་བྱ་བ། །</s>
    <s id="13:2">ཉི་མའི་དཀྱིལ་འཁོར་ལྟར་མཛེས་སྟན་འདུག་ནས། །</s>
  </p>
  <p id="14">
    <s id="14:1">གསེར་འོད་དམ་པའི་མདོ་སྡེ་འཆད་པའང་མཐོང་། །</s>
  </p>
  <p id="15">
    <s id="15:1">དེ་ཚེ་རྒྱལ་དེ་རྨི་ལམ་སད་པ་དང་། །</s>
    <s id="15:2">རབ་ཏུ་དགའ་བ་སྐྱེས་ནས་ལུས་ཀུན་ཁྱབ། །</s>
    <s id="15:3">ནམ་ལངས་ [123a.6]རྒྱལ་པོའི་ཕོ་བྲང་ཕྱིར་བྱུང་ནས། །</s>
  </p>
  <p id="16">
    <s id="16:1">དགེ་སློང་དགེ་འདུན་རྣམས་ཀྱི་ཐད་དུ་སོང་། །</s>
  </p>
  <p id="17">
    <s id="17:1">འཕགས་པའི་ཚོགས་ལ་གུས་པས་རབ་མཆོད་ནས། །</s>
  </p>
  <p id="18">
    <s id="18:1">ཚོགས་ཆེན་མང་པོ་དེ་ལ་འདི་སྐད་དྲིས། །</s>
  </p>
  <p id="19">
    <s id="19:1">ཆོས་སྨྲ་རིན་ཆེན་བརྩེགས་པ་ཞེས་བགྱི་བ། །</s>
    <s id="19:2">ཡོན་ཏན་ཕུན་ཚོགས་སེམས་ཅན་ [123a.7]འདུལ་མཆིས་སམ། །</s>
    <s id="19:3">དེ་ཚེ་ཆོས་སྨྲ་ཆེན་པོ་རིན་ཆེན་བརྩེགས། །</s>
    <s id="19:4">གནས་ཁང་གཅིག་པུར་ཡང་དག་གནས་ནས་ནི། །</s>
    <s id="19:5">དྲན་པ་ཉེར་གཞག་མདོ་སྡེ་འདི་བཏོན་པས། །</s>
    <s id="19:6">དྲང་འདུག་མི་གཡོ་ལུས་དང་སེམས་ཀྱང་བདེ། །</s>
  </p>
  <p id="20">
    <s id="20:1">དེ་ཚེ་དགེ་སློང་ཞིག་གིས་རྒྱལ་ཁྲིད་ནས། །</s>
  </p>
  <p id="21">
    <s id="21:1">རིན་ [123b] [123b.1]ཆེན་བརྩེགས་པ་དེ་ཡི་གནས་སུ་ཕྱིན། །</s>
  </p>
  <p id="22">
    <s id="22:1">གནས་ཁང་ནང་དུ་ལུས་ནི་དྲང་བསྲང་སྟེ། །</s>
  </p>
  <p id="23">
    <s id="23:1">འོད་དང་མཚན་མཆོག་ལུས་ཀུན་ཁྱབ་པར་མཐོང་། །</s>
  </p>
  <p id="24">
    <s id="24:1">རྒྱལ་པོ་དེ་ལ་འདི་ནི་རིན་ཆེན་བརྩེགས། །</s>
    <s id="24:2">མདོ་སྡེའི་རྒྱལ་པོ་མཆོག་གྱུར་འདི་ལྟ་སྟེ། །</s>
  </p>
  <p id="25">
    <s id="25:1">གསེར་འོད་དམ་པ་ཤིན་ཏུ་གྱ་ནོམ་མཆོག །</s>
    <s id="25:2">སངས་ [123b.2]རྒྱས་སྤྱོད་ཡུལ་ཟབ་མོ་འཛིན་ཅེས་སྨྲས། །</s>
    <s id="25:3">རྒྱལ་པོས་རིན་ཆེན་བརྩེགས་ལ་ཕྱག་བྱས་ནས། །</s>
  </p>
  <p id="26">
    <s id="26:1">གུས་པས་ཐལ་མོ་སྦྱར་ནས་འདི་སྐད་སྨྲས། །</s>
    <s id="26:2">ཟླ་བ་ཉ་ལྟར་ཞལ་མདོག་མཛེས་གྱུར་པ། །</s>
    <s id="26:3">གསེར་འོད་དམ་པའི་ཆོས་འདི་བཤད་དུ་གསོལ། །</s>
  </p>
  <p id="27">
    <s id="27:1">རིན་ཆེན་བརྩེགས་ཀྱིས་རྒྱལ་པོའི་ཚིག་ [123b.3]མཉན་ནས། །</s>
  </p>
  <p id="28">
    <s id="28:1">གསེར་འོད་དམ་པ་འདི་ནི་བཤད་གནང་བས། །</s>
    <s id="28:2">སྟོང་གསུམ་འཇིག་རྟེན་ཁམས་འདི་ཀུན་ཁྱབ་པའི། །</s>
    <s id="28:3">ལྷ་མི་ཐམས་ཅད་རབ་ཏུ་དགའ་བར་འགྱུར། །</s>
  </p>
  <p id="29">
    <s id="29:1">རྒྱལ་པོས་ས་ཕྱོགས་ཡངས་ཤིང་གཙང་མའི་གནས། །</s>
    <s id="29:2">རིན་ཆེན་གྱ་ནོམ་མཆོག་གིས་རབ་བརྒྱན་ཏེ། །</s>
  </p>
  <p id="30">
    <s id="30:1">སྤོས་ [123b.4]ཆུ་དམ་པ་དག་གིས་ཆག་ཆག་བཏབ། །</s>
  </p>
  <p id="31">
    <s id="31:1">མེ་ཏོག་སྣ་ཚོགས་དག་ནི་གཅལ་དུ་བཀྲམ། །</s>
  </p>
  <p id="32">
    <s id="32:1">གནས་མཆོག་དེར་ནི་སྟན་མཐོ་རབ་བཏིང་སྟེ། །</s>
  </p>
  <p id="33">
    <s id="33:1">བ་དན་བླ་རེ་བྲེས་ནས་མཛེས་པར་བྱས། །</s>
  </p>
  <p id="34">
    <s id="34:1">ཕྱེ་མ་བྱུག་སྤོས་རྣམ་པ་སྣ་ཚོགས་ཀྱིས། །</s>
    <s id="34:2">བདུག་པ་དག་ནི་ཀུན་དུ་ཁྱབ་པར་བྱས། །</s>
  </p>
  <p id="35">
    <s id="35:1">ལྷ་ཀླུ་ [123b.5]ལྷ་མ་ཡིན་དང་མི་འམ་ཅི། །</s>
    <s id="35:2">ལྟོ་འཕྱེ་ཆེན་པོ་དང་ནི་གནོད་སྦྱིན་དང་། །</s>
    <s id="35:3">ལྷ་རྣམས་མན་དཱ་ར་བའི་ཆར་ཕབ་ནས། །</s>
  </p>
  <p id="36">
    <s id="36:1">ཐམས་ཅད་ཉེར་འོངས་སྟན་མཆོག་དེ་ལ་མཆོད། །</s>
  </p>
  <p id="37">
    <s id="37:1">གཞན་ཡང་ལྷ་ནི་འབུམ་ཕྲག་བརྒྱ་སྟོང་རྣམས། །</s>
    <s id="37:2">དམ་ཆོས་ཉན་མོས་ཐམས་ཅད་དེར་ནི་འདུས། །</s>
  </p>
  <p id="38">
    <s id="38:1">ཆོས་སྨྲ་ [123b.6]དང་པོ་སྟན་ལས་ལངས་པའི་ཚེ། །</s>
    <s id="38:2">ཐམས་ཅད་ལྷ་ཡི་མེ་ཏོག་དག་གིས་མཆོད། །</s>
  </p>
  <p id="39">
    <s id="39:1">དེ་ཚེ་ཆོས་སྨྲ་ཆེན་པོ་རིན་ཆེན་བརྩེགས། །</s>
    <s id="39:2">ཤིན་ཏུ་ལུས་བཀྲུས་གོས་གཙང་རབ་བགོས་ཏེ། །</s>
  </p>
  <p id="40">
    <s id="40:1">ཚོགས་ཆེན་ཆོས་སྟན་དེ་དྲུང་སོང་ནས་ནི། །</s>
    <s id="40:2">ཐལ་སྦྱར་རྩེ་གཅིག་སེམས་ཀྱིས་གུས་ཕྱག་ [123b.7]བྱས། །</s>
  </p>
  <p id="41">
    <s id="41:1">ལྷ་དབང་ལྷ་ཚོགས་ལྷ་ཡི་བུ་མོ་རྣམས། །</s>
    <s id="41:2">ཐམས་ཅད་མེ་ཏོག་མན་དཱ་ར་ཡང་གཏོར། །</s>
  </p>
  <p id="42">
    <s id="42:1">ལྷ་ཡི་རོལ་མོ་བརྒྱ་སྟོང་བསམ་མི་ཁྱབ། །</s>
  </p>
  <p id="43">
    <s id="43:1">མཁའ་ལ་གནས་ནས་སྒྲ་དབྱངས་སྙན་པར་ཕྱུང་། །</s>
  </p>
  <p id="44">
    <s id="44:1">དེ་ཚེ་ཆོས་སྨྲ་ཆེན་པོ་རིན་ཆེན་བརྩེགས། །</s>
    <s id="44:2">སྟན་ལ་འདུག་སྟེ་སྐྱིལ་མོ་ཀྲུང་བཅས་ནས། །</s>
  </p>
  <p id="45">
    <s id="45:1">[124a] [124a.1]ཕྱོགས་བཅུའི་ཞིང་ན་བཞུགས་པའི་བྱམས་ཆེན་གཙོ། །</s>
    <s id="45:2">བྱེ་བ་བརྒྱ་སྟོང་དེ་དག་ཡིད་ལ་བསམས། །</s>
  </p>
  <p id="46">
    <s id="46:1">སྡུག་བསྔལ་སེམས་ཅན་ཐམས་ཅད་ཇི་སྙེད་པ། །</s>
    <s id="46:2">ཐམས་ཅད་བྱམས་སེམས་མཉམ་པ་ཉེར་གཞག་ནས། །</s>
  </p>
  <p id="47">
    <s id="47:1">གསོལ་འདེབས་བདག་པོ་རྒྱལ་པོ་ལེགས་པའི་ཕྱིར། །</s>
    <s id="47:2">[124a.2]གསེར་འོད་དམ་པའི་མདོ་སྡེ་རབ་ཏུ་བཤད། །</s>
  </p>
  <p id="48">
    <s id="48:1">རྒྱལ་པོས་དེ་འདྲའི་ཆོས་ནི་ཐོས་གྱུར་ནས། །</s>
  </p>
  <p id="49">
    <s id="49:1">ཐལ་སྦྱར་རྩེ་གཅིག་རྗེས་སུ་ཡི་རང་སྨྲས། །</s>
    <s id="49:2">ཡ་མཚན་ཆོས་ཐོས་མཆི་མ་བླགས་ཏེ་ངུས། །</s>
  </p>
  <p id="50">
    <s id="50:1">ལུས་དང་སེམས་ནི་དགའ་ཆེན་ཀུན་ཁྱབ་གྱུར། །</s>
  </p>
  <p id="51">
    <s id="51:1">དེ་ཚེ་ཡུལ་བདག་རྒྱལ་པོ་ལེགས་སྐྱེས་ཀྱིས། །</s>
    <s id="51:2">མདོ་ [124a.3]སྡེ་འདི་ནི་མཆོད་པར་འདོད་པའི་ཕྱིར། །</s>
    <s id="51:3">ལག་ན་ཡིད་བཞིན་ནོར་བུ་ཐོགས་ནས་ནི། །</s>
    <s id="51:4">སེམས་ཅན་ཀུན་ཕྱིར་སྨོན་ལམ་འདི་སྐད་བཏབ། །</s>
  </p>
  <p id="52">
    <s id="52:1">འཛམ་གླིང་འདི་ནི་ཀུན་དུ་ཁྱབ་པར་ཡང་། །</s>
    <s id="52:2">རིན་ཆེན་རྒྱན་ཕྲེང་ཆར་ནི་རབ་ཕབ་ནས། །</s>
  </p>
  <p id="53">
    <s id="53:1">ནོར་དང་ཡོ་བྱད་རྒུད་ཕོངས་ཇི་སྙེད་པ། །</s>
    <s id="53:2">ཐམས་ཅད་ [124a.4]ཡིད་བཞིན་བདེ་བ་མྱོང་བར་ཤོག །</s>
  </p>
  <p id="54">
    <s id="54:1">དེ་ནས་རིན་ཆེན་སྣ་བདུན་ཆར་ཕབ་ནས། །</s>
  </p>
  <p id="55">
    <s id="55:1">གླིང་བཞི་ཀུན་དུ་ཆོག་ཅིང་ཚིམ་བྱས་པས། །</s>
    <s id="55:2">ལུས་ཀྱི་རྒྱན་ཕྲེང་གོས་དང་ཟས་སྐོམ་དང་། །</s>
    <s id="55:3">ཅི་དང་ཅི་འདོད་ཕོངས་པ་མེད་པར་གྱུར། །</s>
  </p>
  <p id="56">
    <s id="56:1">དེ་ཚེ་ཡུལ་བདག་རྒྱལ་པོ་ལེགས་སྐྱེས་ཀྱིས། །</s>
    <s id="56:2">གླིང་ [124a.5]བཞི་རིན་ཆེན་ཆར་བབ་མཐོང་བ་དང་། །</s>
    <s id="56:3">ཐམས་ཅད་སངས་རྒྱས་རིན་ཆེན་གཙུག་ཕུད་ཀྱི། །</s>
    <s id="56:4">བསྟན་ལ་ཞུགས་པའི་དགེ་སློང་དགེ་འདུན་མཆོད། །</s>
  </p>
  <p id="57">
    <s id="57:1">འདས་པའི་རྒྱལ་པོ་ལེགས་སྐྱེས་གང་ཡིན་པ། །</s>
    <s id="57:2">ཤཱཀྱ་ཐུབ་པ་ང་ཡིན་ཤེས་པར་བྱོས། །</s>
  </p>
  <p id="58">
    <s id="58:1">སྔོན་ཡང་ས་ཆེན་མང་པོ་རབ་ [124a.6]བཏང་སྟེ། །</s>
  </p>
  <p id="59">
    <s id="59:1">རིན་ཆེན་དག་གིས་གླིང་བཞི་ཡོངས་སུ་བཀང་། །</s>
  </p>
  <p id="60">
    <s id="60:1">སྔོན་ཚེ་ཆོས་མཁན་ཆེན་པོ་རིན་ཆེན་བརྩེགས། །</s>
    <s id="60:2">ལེགས་སྐྱེས་དེ་ལ་གྱ་ནོམ་ཆོས་བཤད་དེ། །</s>
  </p>
  <p id="61">
    <s id="61:1">མདོ་སྡེའི་རྒྱལ་པོ་དེ་དག་བཤད་པའི་ཕྱིར། །</s>
    <s id="61:2">ཤར་ཕྱོགས་སངས་རྒྱས་མི་འཁྲུགས་གྲུབ་པ་ཡིན། །</s>
  </p>
  <p id="62">
    <s id="62:1">ངས་ནི་མདོ་སྡེའི་ [124a.7]རྒྱལ་པོ་འདི་མཉན་ནས། །</s>
  </p>
  <p id="63">
    <s id="63:1">ཐལ་སྦྱར་རྩེ་གཅིག་ཡི་རང་བརྗོད་པ་དང་། །</s>
    <s id="63:2">རིན་ཆེན་སྣ་བདུན་བཏང་བའི་བསོད་ནམས་ཀྱིས། །</s>
    <s id="63:3">རྡོ་རྗེ་སྐུ་མཆོག་འདི་ནི་བརྙེས་པ་ཡིན། །</s>
  </p>
  <p id="64">
    <s id="64:1">གསེར་འོད་བསོད་ནམས་བརྒྱ་ཡི་མཚན་བརྒྱན་པས། །</s>
    <s id="64:2">མཐོང་བ་ཐམས་ཅད་ཀུན་ནི་རབ་དགའ་ཞིང་། །</s>
    <s id="64:3">[124b] [124b.1]སེམས་ཅན་ཐམས་ཅད་ཀུན་གྱི་སྙིང་དུ་སྡུག །</s>
  </p>
  <p id="65">
    <s id="65:1">ལྷ་ཚོགས་མང་པོ་བྱེ་བ་ཀུན་དེ་བཞིན། །</s>
    <s id="65:2">འདས་ཚེ་བསྐལ་པ་བྱེ་བ་དགུ་བཅུ་དགུ། །</s>
    <s id="65:3">འཁོར་ལོས་སྒྱུར་བའི་རྒྱལ་པོ་དག་ཀྱང་བྱས། །</s>
  </p>
  <p id="66">
    <s id="66:1">ཡུལ་ཁམས་ཆུང་ངུར་མི་ཡི་རྒྱལ་པོ་བྱས། །</s>
  </p>
  <p id="67">
    <s id="67:1">གཞན་ཡང་བསྐལ་པ་བརྒྱ་སྟོང་ཚད་མེད་སྙེད། །</s>
    <s id="67:2">བརྒྱ་ [124b.2]བྱིན་ལྷ་ཡི་དབང་པོ་དག་ཀྱང་བྱས། །</s>
  </p>
  <p id="68">
    <s id="68:1">ཚངས་པའི་རྒྱལ་པོ་ཆེན་པོ་དག་བྱས་ཏེ། །</s>
  </p>
  <p id="69">
    <s id="69:1">ཕྱོགས་བཅུའི་བྱམས་ཆེན་གཙོ་ལ་མཆོད་པ་ཡི། །</s>
    <s id="69:2">དེ་ཡི་གྲངས་ཚད་ཤིན་ཏུ་མཐར་ཐུག་དཀའ། །</s>
  </p>
  <p id="70">
    <s id="70:1">ངས་སྔོན་མདོ་ཐོས་རྗེས་སུ་ཡི་རང་དགེ། །</s>
    <s id="70:2">བསོད་ནམས་ཕུང་པོ་ཅི་ཡོད་ཚད་ཤེས་དཀའ། །</s>
  </p>
  <p id="71">
    <s id="71:1">བསོད་ [124b.3]ནམས་དེ་དབང་བྱང་ཆུབ་མངོན་རྟོགས་ནས། །</s>
  </p>
  <p id="72">
    <s id="72:1">ཆོས་སྐུ་ཡང་དག་ཡེ་ཤེས་དམ་པ་བརྙེས། །</s>
    <s id="72:2">དེ་ནས་འཁོར་མང་པོ་རྣམས་དེ་སྐད་ཅེས་བཀའ་སྩལ་པ་ཐོས་པས་ངོ་མཚར་རྨད་དུ་གྱུར་ནས་</s>
  </p>
  <p id="73">
    <s id="73:1">ཐམས་ཅད་ཀྱིས་མདོ་སྡེ་གསེར་འོད་དམ་པ་སྤེལ་ཞིང་རྒྱུན་མི་འཆད་པར་སྤྱད་པར་མོས་པར་ [124b.4]གྱུར་ཏོ། །</s>
  </p>
  <p id="74">
    <s id="74:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་རྒྱལ་པོ་ལེགས་སྐྱེས་ཀྱི་ལེའུ་སྟེ་ཉི་ཤུ་གཅིག་པའོ།། །།</s>
  </p>
</text>
