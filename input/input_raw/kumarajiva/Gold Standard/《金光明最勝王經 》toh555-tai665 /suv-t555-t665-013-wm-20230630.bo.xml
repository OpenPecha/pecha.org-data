<?xml version='1.0' encoding='utf-8'?>
<text>
  <p id="1">
    <s id="1:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ། བམ་པོ་བདུན་པ།</s>
    <s id="1:2">དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ།</s>
    <s id="1:3">ཤཱ་རིའི་བུ་ཆོས་ཀྱི་རྣམ་གྲངས་མངོན་པར་ཞེན་པ་མེད་པའི་ [99a.5]གཟུངས་ཞེས་བྱ་བ་ཡོད་དེ</s>
  </p>
  <p id="2">
    <s id="2:1">དེ་ནི་བྱང་ཆུབ་སེམས་དཔའ་རྣམས་ཀྱིས་མངོན་པར་བསྒྲུབ་པར་བྱ་བའི་ཆོས།</s>
    <s id="2:2">འདས་པའི་བྱང་ཆུབ་སེམས་དཔའ་རྣམས་ཀྱིས་ཡོངས་སུ་བཟུང་བ།</s>
    <s id="2:3">བྱང་ཆུབ་སེམས་དཔའ་རྣམས་ཀྱི་མར་གྱུར་པ་ཡིན་ནོ། །</s>
  </p>
  <p id="3">
    <s id="3:1">ཞེས་བཀའ་སྩལ་པ་དང་།</s>
    <s id="3:2">[99a.6]བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །</s>
  </p>
  <p id="4">
    <s id="4:1">བཅོམ་ལྡན་འདས་གཟུངས་ཞེས་བགྱི་བ་གང་གི་ཚིག་དང་དོན་གང་ཞིག་ལགས།</s>
    <s id="4:2">བཅོམ་ལྡན་འདས་གཟུངས་ཞེས་བགྱི་བ་ནི་ཕྱོགས་དང་གནས་མ་ལགས་པ། ཕྱོགས་དང་གནས་མ་ལགས་པ་ [99a.7]ཡང་མ་ལགས་སོ་ཞེས་</s>
    <s id="4:3">དེ་སྐད་ཅེས་གསོལ་པ་དང་།</s>
    <s id="4:4">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ།</s>
    <s id="4:5">ཤཱ་རིའི་བུ་ཁྱོད་ཐེག་པ་ཆེན་པོ་ལ་ཡང་དག་པར་གཞོལ་ཞིང་།</s>
    <s id="4:6">ཐེག་པ་ཆེན་པོ་ལ་མངོན་པར་ཡིད་ཆེས་ནས།</s>
  </p>
  <p id="5">
    <s id="5:1">ཐེག་པ་ཆེན་པོ་ལ་བླ་མར་བྱས་ [99b] [99b.1]པ་ལེགས་སོ་ལེགས་སོ། །</s>
  </p>
  <p id="6">
    <s id="6:1">ཁྱོད་ཀྱིས་ཇི་སྐད་སྨྲས་པ་བཞིན་དུ་</s>
    <s id="6:2">གཟུངས་ཞེས་བྱ་བ་ནི་ཕྱོགས་དང་གནས་ཡོད་པ་ཡང་མ་ཡིན།</s>
  </p>
  <p id="7">
    <s id="7:1">ཕྱོགས་དང་གནས་མེད་པ་ཡང་མ་ཡིན། </s>
  </p>
  <p id="8">
    <s id="8:1">ཆོས་ཀྱང་མ་ཡིན། </s>
  </p>
  <p id="9">
    <s id="9:1">ཆོས་མ་ཡིན་པ་ཡང་མ་ཡིན། </s>
  </p>
  <p id="10">
    <s id="10:1">འདས་པ་ཡང་མ་ཡིན། </s>
  </p>
  <p id="11">
    <s id="11:1">མ་འོངས་པ་ [99b.2]ཡང་མ་ཡིན། </s>
  </p>
  <p id="12">
    <s id="12:1">ད་ལྟར་བྱུང་བ་ཡང་མ་ཡིན། </s>
  </p>
  <p id="13">
    <s id="13:1">དངོས་པོ་ཡང་མ་ཡིན། </s>
  </p>
  <p id="14">
    <s id="14:1">དངོས་པོ་མ་ཡིན་པ་ཡང་མ་ཡིན། </s>
  </p>
  <p id="15">
    <s id="15:1">རྐྱེན་ཡང་མ་ཡིན། </s>
  </p>
  <p id="16">
    <s id="16:1">རྐྱེན་མ་ཡིན་པ་ཡང་མ་ཡིན། </s>
  </p>
  <p id="17">
    <s id="17:1">འདུ་བྱེད་ཀྱང་མ་ཡིན། </s>
  </p>
  <p id="18">
    <s id="18:1">འདུ་བྱེད་མ་ཡིན་པ་ཡང་མ་ཡིན། </s>
  </p>
  <p id="19">
    <s id="19:1">ཆོས་སྐྱེ་བར་འགྱུར་བ་ཡང་མེད། </s>
  </p>
  <p id="20">
    <s id="20:1">ཆོས་ [99b.3]འགག་པར་འགྱུར་བ་ཡང་མེད་མོད་ཀྱི།</s>
    <s id="20:2">འོན་ཀྱང་བྱང་ཆུབ་སེམས་དཔའ་རྣམས་ལ་ཕན་གདགས་པའི་ཕྱིར་དེ་སྐད་དུ་བསྟན་པ་ཡིན་ཏེ་</s>
  </p>
  <p id="21">
    <s id="21:1">གཟུངས་འདིའི་ཡོན་ཏན་གྱི་ནུས་པ་དང་ཡང་དག་པའི་ལམ་གྱི་ཚུལ་དང་མཐུ་སྟོབས་རྣམ་པར་གཞག་པ་</s>
    <s id="21:2">གང་ཡིན་པ་དེ་ནི་སངས་རྒྱས་རྣམས་ [99b.4]ཀྱི་ཡོན་ཏན་དང་།</s>
    <s id="21:3">སངས་རྒྱས་རྣམས་ཀྱི་ཚུལ་ཁྲིམས་དང་།</s>
    <s id="21:4">སངས་རྒྱས་རྣམས་ཀྱི་བསླབ་པ་དང་།</s>
    <s id="21:5">སངས་རྒྱས་རྣམས་ཀྱི་གསང་བའི་དགོངས་པ་དང་།</s>
    <s id="21:6">སངས་རྒྱས་རྣམས་ཀྱི་སྐྱེ་བའི་འབྱུང་གནས་ཡིན་པའི་ཕྱིར་</s>
    <s id="21:7">མངོན་པར་ཞེན་པ་མེད་པའི་གཟུངས་མཆོག་ཏུ་གྱ་ནོམ་པའི་ཆོས་ [99b.5]ཀྱི་རྣམ་གྲངས་ཞེས་བྱའོ། །</s>
  </p>
  <p id="22">
    <s id="22:1">དེ་སྐད་ཅེས་བཀའ་སྩལ་པ་དང་།</s>
    <s id="22:2">བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །</s>
  </p>
  <p id="23">
    <s id="23:1">བཅོམ་ལྡན་འདས་བདེ་བར་གཤེགས་པས་བདག་ལ་གཟུངས་འདིའི་ཆོ་ག་གང་ལགས་པ་བཀས་བཤད་དུ་གསོལ། </s>
  </p>
  <p id="24">
    <s id="24:1">གལ་ཏེ་བྱང་ཆུབ་ [99b.6]སེམས་དཔའ་རྣམས་ཀྱིས་འདི་ལ་གནས་པར་གྱུར་ན་</s>
  </p>
  <p id="25">
    <s id="25:1">བླ་ན་མ་མཆིས་པའི་བྱང་ཆུབ་ལས་ལྡོག་པར་མི་འགྱུར་ཞིང་</s>
    <s id="25:2">ཡང་དག་པའི་སྨོན་ལམ་ཡོངས་སུ་རྫོགས་ནས་</s>
  </p>
  <p id="26">
    <s id="26:1">གནས་མ་མཆིས་པ་དང་། རང་བཞིན་གྱི་སྤོབས་པ་འཐོབ་པར་འགྱུར་བ་དང་། ངོ་མཚར་རྨད་དུ་བྱུང་བའི་དངོས་པོ་ [99b.7]ཐོབ་ནས་</s>
  </p>
  <p id="27">
    <s id="27:1">འཕགས་པའི་ལམ་ལ་གནས་པར་འགྱུར་བ་</s>
    <s id="27:2">འདི་དག་ཐམས་ཅད་ཀྱང་གཟུངས་འདི་ཐོབ་པར་འགྱུར་བའི་སླད་དུའོ། །</s>
    <s id="27:3">བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་ལེགས་སོ་ལེགས་སོ། །</s>
  </p>
  <p id="28">
    <s id="28:1">དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="28:2">ཁྱོད་ཀྱིས་ཇི་སྐད་སྨྲས་པ་ [100a] [100a.1]བཞིན་དུ་</s>
    <s id="28:3">བྱང་ཆུབ་སེམས་དཔའ་གང་ལ་ལ་ཞིག་གིས་གཟུངས་འདི་ཐོབ་པར་གྱུར་ན།</s>
  </p>
  <p id="29">
    <s id="29:1">གང་ཟག་དེ་ནི་སངས་རྒྱས་དང་ཐ་དད་པ་མེད་པར་རིག་པར་བྱའོ། །</s>
  </p>
  <p id="30">
    <s id="30:1">གང་ལ་ལ་ཞིག་གིས་བྱང་ཆུབ་སེམས་དཔའ་དེ་ལ་མཆོད་ཅིང་བཀུར་སྟི་བྱེད་པ་དང་། བླ་མར་བྱེད་ཅིང་ཡོ་ [100a.2]བྱད་སྦྱིན་པར་བྱེད་ན་</s>
  </p>
  <p id="31">
    <s id="31:1">དེ་ནི་སངས་རྒྱས་རྣམས་ལ་མཆོད་པ་བྱས་པ་ཡིན་པར་རིག་པར་བྱའོ། །</s>
  </p>
  <p id="32">
    <s id="32:1">ཤཱ་རིའི་བུ་གང་ཟག་གཞན་གང་ལ་ལ་ཞིག་གཟུངས་འདི་ཐོས་ནས་</s>
  </p>
  <p id="33">
    <s id="33:1">ལེན་པ་དང་། འཛིན་པ་དང་། ཀློག་པ་དང་། ཁ་ཏོན་དུ་འདོན་པ་དང་། མངོན་པར་ཡིད་ཆེས་པར་གྱུར་པ་དེ་ལ་</s>
    <s id="33:2">[100a.3]འདི་ལྟར་སངས་རྒྱས་དང་ཐ་དད་པ་མེད་པར་བཀུར་སྟི་བྱས་ནས་མཆོད་ཅིང་རིམ་གྲོ་བྱས་ན་</s>
  </p>
  <p id="34">
    <s id="34:1">རྒྱུ་དང་རྐྱེན་དེས་བླ་ན་མེད་པའི་འབྲས་བུ་ཐོབ་པར་འགྱུར་རོ། །</s>
    <s id="34:2">དེ་ནས་བཅོམ་ལྡན་འདས་ཀྱིས་གཟུངས་སྔགས་བཀའ་སྩལ་པ།</s>
    <s id="34:3">ཏདྱ་ཐཱ། སན་དྷཱ་ར་ཎི། ཨུཏ་དྷཱ་ར་ཎི། སུ་སཾ་པྲ་ཏིཥྛི་ཏེ། སུ་ནཱ་ [100a.4]མ། སུ་པྲ་ཏིཥྛི་ཏེ། བི་ཛ་ཡ་བ་ལ། སཏྟྱ་པྲ་ཏི་ཛྙཱ། སུ་ཨཱ་རོ་ཧ། ཛྙཱ་ན་པྲ་ཏི། ཨུཏྤཱ་ད་ནི། ཨ་བ་ནཱ་བ་ནི། ཨ་བྷི་ཥིཉྩ་ནི། ཨ་བྷི་བ་ཡ་ཧཱ་ར། ཤུ་བྷ་བ་ཏི། སུ་ནི་ཤྲི་ཏ། བ་ཧུ་གུཾ་བྷ། ཨ་བྷི་བ་དཱ་སྭཱ་ཧཱ།</s>
    <s id="34:4">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="34:5">ཤཱ་རིའི་བུ་ [100a.5]མངོན་པར་ཞེན་པ་མེད་པའི་གཟུངས་ཀྱི་ཚིག་འདི་ལ་</s>
    <s id="34:6">བྱང་ཆུབ་སེམས་དཔའ་གང་ལ་ལ་ཞིག་རབ་ཏུ་གནས་ནས་ཡང་དག་པར་འཛིན་པར་བྱེད་ན</s>
  </p>
  <p id="35">
    <s id="35:1">གང་ཟག་དེ་ནི་བསྐལ་པ་གཅིག་གམ། བསྐལ་པ་བརྒྱའམ། བསྐལ་པ་སྟོང་ངམ། བསྐལ་པ་བརྒྱ་སྟོང་གི་བར་དུ་ཡང་དག་པའི་ [100a.6]སྨོན་ལམ་བསྐྱེད་པ་མཐར་ཐུག་པ་མེད་ཅིང་རལ་གྲི་དང་།</s>
    <s id="35:2">དབྱུག་པ་དང་། དུག་དང་། ཆུ་དང་། མེ་དང་། གཅན་གཟན་མ་རུངས་པ་རྣམས་ཀྱིས་དེའི་ལུས་ལ་གནོད་པར་བྱེད་མི་ནུས་པར་རིག་པར་བྱའོ། །</s>
  </p>
  <p id="36">
    <s id="36:1">དེ་ཅིའི་ཕྱིར་ཞེ་ན།</s>
    <s id="36:2">ཤཱ་རིའི་བུ་མངོན་པར་ཞེན་པ་མེད་པའི་གཟུངས་ [100a.7]འདི་ནི་</s>
    <s id="36:3">འདས་པའི་སངས་རྒྱས་རྣམས་ཀྱི་ཡུམ་དང་།</s>
    <s id="36:4">མ་བྱོན་པའི་སངས་རྒྱས་རྣམས་ཀྱི་ཡུམ་དང་།</s>
    <s id="36:5">ད་ལྟར་བཞུགས་པའི་སངས་རྒྱས་རྣམས་ཀྱི་ཡུམ་ཡིན་པས་སོ། །</s>
  </p>
  <p id="37">
    <s id="37:1">ཤཱ་རིའི་བུ་གང་ལ་ལ་ཞིག་གིས་གྲངས་མེད་པ་བཅུའི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིན་ [100b] [100b.1]པོ་ཆེ་སྣ་བདུན་གྱིས་ཡོངས་སུ་བཀང་སྟེ་</s>
  </p>
  <p id="38">
    <s id="38:1">དེ་བཞིན་གཤེགས་པ་ལ་ཕུལ་ནས་</s>
  </p>
  <p id="39">
    <s id="39:1">བསྐལ་པ་གྲངས་མེད་པའི་བར་དུ་ན་བཟའ་དང་།</s>
    <s id="39:2">ཞལ་ཟས་མཆོག་དམ་པ་རྣམ་པ་སྣ་ཚོགས་ཀྱི་མཆོད་པ་བྱས་པ་བས།</s>
    <s id="39:3">གང་ལ་ལ་ཞིག་གིས་གཟུངས་འདི་ནི་ཐ་ན་ཚིག་གཅིག་ཙམ་ཡང་དག་པར་བཟུང་བ་ལས་</s>
    <s id="39:4">[100b.2]བྱུང་བའི་བསོད་ནམས་གང་ཡིན་པ་དེ་ཆེས་རབ་ཏུ་མང་ངོ་། །</s>
  </p>
  <p id="40">
    <s id="40:1">དེ་ཅིའི་ཕྱིར་ཞེ་ན།</s>
    <s id="40:2">ཤཱ་རིའི་བུ་མངོན་པར་ཞེན་པ་མེད་པའི་གཟུངས་ཤིན་ཏུ་ཟབ་པའི་ཆོས་ཀྱི་རྣམ་གྲངས་འདི་ནི་དེ་བཞིན་གཤེགས་པ་རྣམས་ཀྱི་ཡུམ་ཡིན་པའི་ཕྱིར་རོ། །</s>
    <s id="40:3">དེའི་ཚེ་ཚེ་དང་ལྡན་པ་ཤཱ་རིའི་བུ་དང་། འཁོར་ [100b.3]མང་པོ་རྣམས་ལ་དེ་སྐད་ཅེས་བཀའ་སྩལ་པ་ཐོས་ནས་</s>
  </p>
  <p id="41">
    <s id="41:1">ཐམས་ཅད་རབ་ཏུ་དགའ་བར་གྱུར་པས་</s>
    <s id="41:2">ཐམས་ཅད་ཀྱིས་ཡོངས་སུ་འཛིན་པར་མོས་པར་གྱུར་ཏོ། །</s>
  </p>
  <p id="42">
    <s id="42:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་མངོན་པར་ཞེན་པ་མེད་པའི་གཟུངས་ཀྱི་ལེའུ་སྟེ་བཅུ་ [100b.4]གསུམ་པའོ།། །།</s>
  </p>
</text>
