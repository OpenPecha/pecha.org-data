<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
    <s id="1:2">卷第二</s>
    <s id="1:3">大唐三藏沙門義淨奉_制譯</s>
  </p>
  <p id="2">
    <s id="2:1">分別三身品第三</s>
  </p>
  <p id="3">
    <s id="3:1">爾時，</s>
    <s id="3:2">虛空藏菩薩摩訶薩，</s>
    <s id="3:3">在大眾中從座而起，</s>
    <s id="3:4">偏袒右肩，</s>
    <s id="3:5">右膝著地，</s>
    <s id="3:6">合掌恭敬，</s>
    <s id="3:7">頂禮佛足，</s>
    <s id="3:8">以上微妙金寶之花寶幢幡蓋而為供養，</s>
    <s id="3:9">白佛言：</s>
  </p>
  <p id="4">
    <s id="4:1">「世尊！</s>
    <s id="4:2">云何菩薩摩訶薩於諸如來甚深祕密，</s>
    <s id="4:3">如法修行？」</s>
  </p>
  <p id="5">
    <s id="5:1">佛言：</s>
    <s id="5:2">「善男子！</s>
    <s id="5:3">諦聽！諦聽！</s>
  </p>
  <p id="6">
    <s id="6:1">善思念之，</s>
    <s id="6:2">吾當為汝分別解說。</s>
  </p>
  <p id="7">
    <s id="7:1">「善男子！</s>
    <s id="7:2">一切如來有三種身。</s>
  </p>
  <p id="8">
    <s id="8:1">云何為三？</s>
  </p>
  <p id="9">
    <s id="9:1">一者、化身，二者、應身，三者、法身。</s>
  </p>
  <p id="10">
    <s id="10:1">如是三身具足，攝受阿耨多羅三藐三菩提，</s>
    <s id="10:2">若正了知，</s>
    <s id="10:3">速出生死。</s>
  </p>
  <p id="11">
    <s id="11:1">云何菩薩了知化身？</s>
  </p>
  <p id="12">
    <s id="12:1">善男子！</s>
  </p>
  <p id="13">
    <s id="13:1">如來昔在修行地中，</s>
    <s id="13:2">為一切眾生修種種法，</s>
  </p>
  <p id="14">
    <s id="14:1">如是修習至修行滿，</s>
    <s id="14:2">修行力故，得大自在；</s>
  </p>
  <p id="15">
    <s id="15:1">自在力故，</s>
    <s id="15:2">隨眾生意，隨眾生行，隨眾生界，</s>
    <s id="15:3">悉皆了別，</s>
    <s id="15:4">不待時，</s>
    <s id="15:5">不過時，處相應，</s>
    <s id="15:6">時相應，行相應，說法相應，</s>
    <s id="15:7">現種種身，是名化身。</s>
  </p>
  <p id="16">
    <s id="16:1">善男子！</s>
    <s id="16:2">云何菩薩了知應身？</s>
  </p>
  <p id="17">
    <s id="17:1">謂諸如來為諸菩薩得通達故，</s>
    <s id="17:2">說於真諦，</s>
    <s id="17:3">為令解了生死涅槃是一味故，</s>
    <s id="17:4">為除身見眾生怖畏歡喜故，</s>
    <s id="17:5">為無邊佛法而作本故，</s>
    <s id="17:6">如實相應，</s>
    <s id="17:7">如如、</s>
    <s id="17:8">如如智</s>
    <s id="17:9">本願力故，</s>
    <s id="17:10">是身得現具三十二相、八十種好、 項背圓光，</s>
    <s id="17:11">是名應身。</s>
  </p>
  <p id="18">
    <s id="18:1">善男子！</s>
    <s id="18:2">云何菩薩摩訶薩了知法身？</s>
  </p>
  <p id="19">
    <s id="19:1">為除諸煩惱等障，</s>
    <s id="19:2">為具諸善法故，</s>
    <s id="19:3">唯有如如、如如智，</s>
    <s id="19:4">是名法身。</s>
  </p>
  <p id="20">
    <s id="20:1">前二種身，是假名有，</s>
    <s id="20:2">此第三身，是真實有，</s>
    <s id="20:3">為前二身而作根本。</s>
  </p>
  <p id="21">
    <s id="21:1">何以故？</s>
  </p>
  <p id="22">
    <s id="22:1">離法如如，離無分別智，</s>
    <s id="22:2">一切諸佛無有別法，</s>
    <s id="22:3">一切諸佛智慧具足，</s>
    <s id="22:4">一切煩惱究竟滅盡，</s>
    <s id="22:5">得清淨佛地，</s>
    <s id="22:6">是故法如如、如如智攝一切佛法。</s>
  </p>
  <p id="23">
    <s id="23:1">「復次，善男子！</s>
    <s id="23:2">一切諸佛利益自他，至於究竟。</s>
  </p>
  <p id="24">
    <s id="24:1">自利益者，是法如如，</s>
    <s id="24:2">利益他者，是如如智。</s>
  </p>
  <p id="25">
    <s id="25:1">能於自他利益之事，而得自在，</s>
    <s id="25:2">成就種種無邊用故，</s>
    <s id="25:3">是故分別一切佛法，有無量無邊種種差別。</s>
  </p>
  <p id="26">
    <s id="26:1">善男子！</s>
    <s id="26:2">譬如依止妄想思惟，</s>
    <s id="26:3">說種種煩惱，說種種業用，說種種果報。</s>
  </p>
  <p id="27">
    <s id="27:1">如是依法如如，依如如智，</s>
    <s id="27:2">說種種佛法，說種種獨覺法，說種種聲聞法。</s>
  </p>
  <p id="28">
    <s id="28:1">依法如如，依如如智，</s>
    <s id="28:2">一切佛法自在成就，</s>
    <s id="28:3">是為第一不可思議。</s>
  </p>
  <p id="29">
    <s id="29:1">譬如畫空作莊嚴具，</s>
    <s id="29:2">是難思議；</s>
    <s id="29:3">如是依法如如，依如如智，</s>
    <s id="29:4">成就佛法亦難思議。</s>
  </p>
  <p id="30">
    <s id="30:1">「善男子！</s>
    <s id="30:2">云何法如如、如如智二無分別，</s>
    <s id="30:3">而得自在事業成就？</s>
  </p>
  <p id="31">
    <s id="31:1">善男子！</s>
    <s id="31:2">譬如如來入於涅槃，願自在故，</s>
    <s id="31:3">種種事業皆得成就；</s>
    <s id="31:4">法如如、如如智自在事成，亦復如是。</s>
  </p>
  <p id="32">
    <s id="32:1">「復次，菩薩摩訶薩入無心定，</s>
    <s id="32:2">依前願力，</s>
    <s id="32:3">從禪定起，作眾事業，</s>
    <s id="32:4">如是二法無有分別，</s>
    <s id="32:5">自在事成。</s>
  </p>
  <p id="33">
    <s id="33:1">善男子！</s>
    <s id="33:2">譬如日月無有分別，</s>
    <s id="33:3">亦如水鏡無有分別，</s>
    <s id="33:4">光明亦無分別，</s>
    <s id="33:5">三種和合得有影生。</s>
  </p>
  <p id="34">
    <s id="34:1">如是法如如、如如智亦無分別，</s>
    <s id="34:2">以願自在故，</s>
    <s id="34:3">眾生有感，</s>
    <s id="34:4">現應化身，如日月影和合出現。</s>
  </p>
  <p id="35">
    <s id="35:1">「復次，善男子！</s>
    <s id="35:2">譬如無量無邊水鏡，依於光故，</s>
    <s id="35:3">空影得現種種異相，</s>
    <s id="35:4">空者即是無相。</s>
  </p>
  <p id="36">
    <s id="36:1">善男子！</s>
    <s id="36:2">如是受化諸弟子等，是法身影，</s>
    <s id="36:3">以願力故，</s>
    <s id="36:4">於二種身現種種相，</s>
    <s id="36:5">於法身地無有異相。</s>
  </p>
  <p id="37">
    <s id="37:1">善男子！</s>
    <s id="37:2">依此二身，</s>
    <s id="37:3">一切諸佛說有餘涅槃；</s>
    <s id="37:4">依此法身，</s>
    <s id="37:5">說無餘涅槃。</s>
  </p>
  <p id="38">
    <s id="38:1">何以故？</s>
  </p>
  <p id="39">
    <s id="39:1">一切餘法究竟盡故；</s>
    <s id="39:2">依此三身，</s>
    <s id="39:3">一切諸佛說無住處涅槃。</s>
  </p>
  <p id="40">
    <s id="40:1">為二身故，</s>
    <s id="40:2">不住涅槃，</s>
    <s id="40:3">離於法身，無有別佛。</s>
  </p>
  <p id="41">
    <s id="41:1">何故二身不住涅槃？</s>
  </p>
  <p id="42">
    <s id="42:1">二身假名</s>
    <s id="42:2">不實，</s>
    <s id="42:3">念念生滅，</s>
    <s id="42:4">不定住故，</s>
    <s id="42:5">數數出現，</s>
    <s id="42:6">以不定故；</s>
  </p>
  <p id="43">
    <s id="43:1">法身不爾，</s>
    <s id="43:2">是故二身不住涅槃，</s>
    <s id="43:3">法身不二，</s>
    <s id="43:4">是故不住涅槃，</s>
    <s id="43:5">故依三身說無住涅槃。</s>
  </p>
  <p id="44">
    <s id="44:1">「善男子！</s>
    <s id="44:2">一切凡夫</s>
    <s id="44:3">為三相故，</s>
    <s id="44:4">有縛有障，</s>
    <s id="44:5">遠離三身，</s>
    <s id="44:6">不至三身。</s>
  </p>
  <p id="45">
    <s id="45:1">何者為三？</s>
  </p>
  <p id="46">
    <s id="46:1">一者、遍計所執相，</s>
    <s id="46:2">二者、依他起相，</s>
    <s id="46:3">三者、成就相。</s>
  </p>
  <p id="47">
    <s id="47:1">如是諸相，不能解故，</s>
    <s id="47:2">不能滅故，</s>
    <s id="47:3">不能淨故，</s>
    <s id="47:4">是故不得至於三身。</s>
  </p>
  <p id="48">
    <s id="48:1">如是三相，能解、能滅、能淨故，</s>
    <s id="48:2">是故諸佛具足三身。</s>
  </p>
  <p id="49">
    <s id="49:1">善男子！</s>
    <s id="49:2">諸凡夫人未能除遣此三心故，</s>
    <s id="49:3">遠離三身，不能得至。</s>
  </p>
  <p id="50">
    <s id="50:1">何者為三？</s>
  </p>
  <p id="51">
    <s id="51:1">一者、起事心，</s>
    <s id="51:2">二者、依根本心，</s>
    <s id="51:3">三者、根本心。</s>
  </p>
  <p id="52">
    <s id="52:1">依諸伏道，</s>
    <s id="52:2">起事心盡；</s>
  </p>
  <p id="53">
    <s id="53:1">依法斷道，</s>
    <s id="53:2">依根本心盡；</s>
  </p>
  <p id="54">
    <s id="54:1">依最勝道，</s>
    <s id="54:2">根本心盡。</s>
  </p>
  <p id="55">
    <s id="55:1">起事心滅故，</s>
    <s id="55:2">得現化身；</s>
  </p>
  <p id="56">
    <s id="56:1">依根本心滅故，</s>
    <s id="56:2">得顯應身；</s>
    <s id="56:3">根本心滅故，</s>
    <s id="56:4">得至法身。</s>
  </p>
  <p id="57">
    <s id="57:1">是故一切如來具足三身。</s>
  </p>
  <p id="58">
    <s id="58:1">「善男子！</s>
    <s id="58:2">一切諸佛於第一身，與諸佛同事；</s>
  </p>
  <p id="59">
    <s id="59:1">於第二身，與諸佛同意；</s>
    <s id="59:2">於第三身，與諸佛同體。</s>
  </p>
  <p id="60">
    <s id="60:1">善男子！</s>
    <s id="60:2">是初佛身，</s>
    <s id="60:3">隨眾生意有多種故，</s>
    <s id="60:4">現種種相，</s>
    <s id="60:5">是故說多。</s>
  </p>
  <p id="61">
    <s id="61:1">第二佛身，</s>
    <s id="61:2">弟子一意，</s>
    <s id="61:3">故現一相，</s>
    <s id="61:4">是故說一。</s>
  </p>
  <p id="62">
    <s id="62:1">第三佛身，</s>
    <s id="62:2">過一切種相，</s>
    <s id="62:3">非執相境界，</s>
    <s id="62:4">是故說名不一不二。</s>
  </p>
  <p id="63">
    <s id="63:1">善男子！</s>
    <s id="63:2">是第一身，依於應身得顯現故；</s>
  </p>
  <p id="64">
    <s id="64:1">是第二身，依於法身得顯現故；</s>
    <s id="64:2">是法身者，是真實有，</s>
    <s id="64:3">無依處故。</s>
  </p>
  <p id="65">
    <s id="65:1">「善男子！</s>
    <s id="65:2">如是三身，</s>
    <s id="65:3">以有義故而說於常，</s>
    <s id="65:4">以有義故說於無常。</s>
  </p>
  <p id="66">
    <s id="66:1">化身者，恒轉法輪，</s>
    <s id="66:2">處處隨緣，方便相續，不斷絕故，</s>
    <s id="66:3">是故說常；</s>
    <s id="66:4">非是本故，</s>
    <s id="66:5">具足大用不顯現故，</s>
    <s id="66:6">說為無常。</s>
  </p>
  <p id="67">
    <s id="67:1">應身者，</s>
    <s id="67:2">從無始來，相續不斷，</s>
    <s id="67:3">一切諸佛不共之法能攝持故，</s>
    <s id="67:4">眾生無盡，用亦無盡，</s>
    <s id="67:5">是故說常；</s>
  </p>
  <p id="68">
    <s id="68:1">非是本故，</s>
    <s id="68:2">以具足用不顯現故，</s>
    <s id="68:3">說為無常。</s>
  </p>
  <p id="69">
    <s id="69:1">法身者，</s>
    <s id="69:2">非是行法，</s>
    <s id="69:3">無有異相，</s>
    <s id="69:4">是根本故，</s>
    <s id="69:5">猶如虛空，</s>
    <s id="69:6">是故說常。</s>
  </p>
  <p id="70">
    <s id="70:1">善男子！</s>
    <s id="70:2">離無分別智，</s>
    <s id="70:3">更無勝智，</s>
    <s id="70:4">離法如如，</s>
    <s id="70:5">無勝境界；</s>
    <s id="70:6">是法如如，</s>
    <s id="70:7">是慧如如，</s>
    <s id="70:8">是二種如如，</s>
    <s id="70:9">如如不一</s>
    <s id="70:10">不異，</s>
    <s id="70:11">是故法身慧清淨故，</s>
    <s id="70:12">滅清淨故，</s>
    <s id="70:13">是二清淨，</s>
    <s id="70:14">是故法身具足清淨。</s>
  </p>
  <p id="71">
    <s id="71:1">「復次，善男子！</s>
    <s id="71:2">分別三身，</s>
    <s id="71:3">有四種異：</s>
  </p>
  <p id="72">
    <s id="72:1">有化身非應身，</s>
    <s id="72:2">有應身非化身，</s>
    <s id="72:3">有化身亦應身，</s>
    <s id="72:4">有非化身亦非應身。</s>
  </p>
  <p id="73">
    <s id="73:1">何者化身非應身？</s>
  </p>
  <p id="74">
    <s id="74:1">謂諸如來般涅槃後，</s>
    <s id="74:2">以願自在故，</s>
    <s id="74:3">隨緣利益，</s>
    <s id="74:4">是名化身。</s>
  </p>
  <p id="75">
    <s id="75:1">何者應身非化身？</s>
  </p>
  <p id="76">
    <s id="76:1">是地前身。</s>
  </p>
  <p id="77">
    <s id="77:1">何者化身亦應身？</s>
  </p>
  <p id="78">
    <s id="78:1">謂住有餘涅槃之身。</s>
  </p>
  <p id="79">
    <s id="79:1">何者非化身非應身？</s>
  </p>
  <p id="80">
    <s id="80:1">謂是法身。</s>
  </p>
  <p id="81">
    <s id="81:1">「善男子！</s>
    <s id="81:2">是法身者，二無所有所顯現故。</s>
  </p>
  <p id="82">
    <s id="82:1">何者名為二無所有？</s>
  </p>
  <p id="83">
    <s id="83:1">於此法身相及相處，二皆是無，</s>
    <s id="83:2">非有非無，</s>
    <s id="83:3">非一非異，</s>
    <s id="83:4">非數非非數，</s>
    <s id="83:5">非明非闇。</s>
  </p>
  <p id="84">
    <s id="84:1">如是如如智，不見相及相處，</s>
    <s id="84:2">不見非有非無，</s>
    <s id="84:3">不見非一非異，</s>
    <s id="84:4">不見非數非非數，</s>
    <s id="84:5">不見非明非闇。</s>
  </p>
  <p id="85">
    <s id="85:1">是故當知境界清淨，</s>
    <s id="85:2">智慧清淨，</s>
    <s id="85:3">不可分別，</s>
    <s id="85:4">無有中間，</s>
    <s id="85:5">為滅道本故，</s>
    <s id="85:6">於此法身能顯如來種種事業。</s>
  </p>
  <p id="86">
    <s id="86:1">「善男子！</s>
    <s id="86:2">是身因緣境界處所，果依於本，難思議故，</s>
    <s id="86:3">若了此義，</s>
    <s id="86:4">是身即是大乘，</s>
    <s id="86:5">是如來性，</s>
    <s id="86:6">是如來藏。</s>
  </p>
  <p id="87">
    <s id="87:1">依於此身</s>
    <s id="87:2">得發初心，</s>
    <s id="87:3">修行地心而得顯現，</s>
    <s id="87:4">不退地心亦皆得現，</s>
    <s id="87:5">一生補處心、金剛之心、如來之心而悉顯現，</s>
    <s id="87:6">無量無邊如來妙法，皆悉顯現。</s>
  </p>
  <p id="88">
    <s id="88:1">依此法身，</s>
    <s id="88:2">不可思議摩訶三昧而得顯現；</s>
    <s id="88:3">依此法身，</s>
    <s id="88:4">得現一切大智。</s>
  </p>
  <p id="89">
    <s id="89:1">是故二身依於三昧，依於智慧，</s>
    <s id="89:2">而得顯現。</s>
  </p>
  <p id="90">
    <s id="90:1">如此法身，依於自體</s>
    <s id="90:2">說常、</s>
    <s id="90:3">說我，</s>
    <s id="90:4">依大三昧故</s>
    <s id="90:5">說於樂，</s>
    <s id="90:6">依於大智故</s>
    <s id="90:7">說清淨，</s>
    <s id="90:8">是故如來常住自在安樂清淨。</s>
  </p>
  <p id="91">
    <s id="91:1">依大三昧，</s>
    <s id="91:2">一切禪定首楞嚴等，</s>
    <s id="91:3">一切念處、大法念等，</s>
    <s id="91:4">大慈大悲一切陀羅尼、</s>
    <s id="91:5">一切神通、</s>
    <s id="91:6">一切自在、</s>
    <s id="91:7">一切法平等攝受，</s>
    <s id="91:8">如是佛法，悉皆出現。</s>
  </p>
  <p id="92">
    <s id="92:1">依此大智，</s>
    <s id="92:2">十力、</s>
    <s id="92:3">四無所畏、</s>
    <s id="92:4">四無礙辯、</s>
    <s id="92:5">一百八十不共之法，</s>
    <s id="92:6">一切希有不可思議法，</s>
    <s id="92:7">悉皆顯現。</s>
  </p>
  <p id="93">
    <s id="93:1">譬如依如意寶珠，</s>
    <s id="93:2">無量無邊種種珍寶，悉皆得現。</s>
  </p>
  <p id="94">
    <s id="94:1">如是依大三昧寶，依大智慧寶，</s>
    <s id="94:2">能出種種無量無邊諸佛妙法。</s>
  </p>
  <p id="95">
    <s id="95:1">「善男子！</s>
    <s id="95:2">如是法身三昧智慧，</s>
    <s id="95:3">過一切相，</s>
    <s id="95:4">不著於相，</s>
    <s id="95:5">不可分別，</s>
    <s id="95:6">非常非斷，</s>
    <s id="95:7">是名中道。</s>
  </p>
  <p id="96">
    <s id="96:1">雖有分別，</s>
    <s id="96:2">體無分別。</s>
  </p>
  <p id="97">
    <s id="97:1">雖有三數</s>
    <s id="97:2">而無三體，</s>
    <s id="97:3">不增</s>
    <s id="97:4">不減，</s>
    <s id="97:5">猶如夢幻，</s>
    <s id="97:6">亦無所執，</s>
    <s id="97:7">亦無能執，</s>
    <s id="97:8">法體如如是解脫處，</s>
    <s id="97:9">過死王境，</s>
    <s id="97:10">越生死闇，</s>
    <s id="97:11">一切眾生不能修行、</s>
    <s id="97:12">所不能至，</s>
    <s id="97:13">一切諸佛菩薩之所住處。</s>
  </p>
  <p id="98">
    <s id="98:1">善男子！</s>
    <s id="98:2">譬如有人願欲得金，</s>
    <s id="98:3">處處求覓，</s>
    <s id="98:4">遂得金礦，</s>
    <s id="98:5">既得礦已，即便碎之，</s>
    <s id="98:6">擇取精者，</s>
    <s id="98:7">爐中銷鍊，</s>
    <s id="98:8">得清淨金，</s>
    <s id="98:9">隨意迴轉，</s>
    <s id="98:10">作諸鐶釧種種嚴具，</s>
    <s id="98:11">雖有諸用，</s>
    <s id="98:12">金性不改。</s>
  </p>
  <p id="99">
    <s id="99:1">「復次，善男子！若善男子、善女人求勝解脫</s>
    <s id="99:2">修行世善，</s>
    <s id="99:3">得見如來及弟子眾。</s>
  </p>
  <p id="100">
    <s id="100:1">得親近已，</s>
    <s id="100:2">白佛言：</s>
  </p>
  <p id="101">
    <s id="101:1">『世尊！</s>
    <s id="101:2">何者為善？</s>
  </p>
  <p id="102">
    <s id="102:1">何者不善？</s>
  </p>
  <p id="103">
    <s id="103:1">何者正修，得清淨行？』</s>
  </p>
  <p id="104">
    <s id="104:1">諸佛如來及弟子眾，見彼問時，</s>
    <s id="104:2">如是思惟：</s>
  </p>
  <p id="105">
    <s id="105:1">『是善男子、善女人欲求清淨，</s>
    <s id="105:2">欲聽正法。』</s>
  </p>
  <p id="106">
    <s id="106:1">即便為說，令其開悟。</s>
  </p>
  <p id="107">
    <s id="107:1">彼既聞已，</s>
    <s id="107:2">正念憶持，</s>
    <s id="107:3">發心修行，</s>
    <s id="107:4">得精進力，</s>
    <s id="107:5">除嬾惰障，</s>
    <s id="107:6">滅一切罪，</s>
    <s id="107:7">於諸學處，離不尊重，</s>
    <s id="107:8">息掉悔心，</s>
    <s id="107:9">入於初地；</s>
  </p>
  <p id="108">
    <s id="108:1">依初地心，</s>
    <s id="108:2">除利有情障，</s>
    <s id="108:3">得入二地；</s>
  </p>
  <p id="109">
    <s id="109:1">於此地中，除不逼惱障，</s>
    <s id="109:2">入於三地；</s>
  </p>
  <p id="110">
    <s id="110:1">於此地中，除心軟淨障，</s>
    <s id="110:2">入於四地；</s>
  </p>
  <p id="111">
    <s id="111:1">於此地中，除善方便障，</s>
    <s id="111:2">入於五地；</s>
  </p>
  <p id="112">
    <s id="112:1">於此地中，除見真俗障，</s>
    <s id="112:2">入於六地；</s>
  </p>
  <p id="113">
    <s id="113:1">於此地中，除見行相障，</s>
    <s id="113:2">入於七地；</s>
  </p>
  <p id="114">
    <s id="114:1">於此地中，除不見滅相障，</s>
    <s id="114:2">入於八地；</s>
  </p>
  <p id="115">
    <s id="115:1">於此地中，除不見生相障，</s>
    <s id="115:2">入於九地；</s>
  </p>
  <p id="116">
    <s id="116:1">於此地中，除六通障，</s>
    <s id="116:2">入於十地；</s>
  </p>
  <p id="117">
    <s id="117:1">於此地中，除所知障，除根本心，</s>
    <s id="117:2">入如來地。</s>
  </p>
  <p id="118">
    <s id="118:1">如來地者，</s>
    <s id="118:2">由三淨故，</s>
    <s id="118:3">名極清淨。</s>
  </p>
  <p id="119">
    <s id="119:1">云何為三？</s>
  </p>
  <p id="120">
    <s id="120:1">一者、煩惱淨，</s>
    <s id="120:2">二者、苦淨，</s>
    <s id="120:3">三者、相淨。</s>
  </p>
  <p id="121">
    <s id="121:1">譬如真金鎔銷治鍊，既燒打已，</s>
    <s id="121:2">無復塵垢，</s>
    <s id="121:3">為顯金性本清淨故，</s>
    <s id="121:4">金體清淨，</s>
    <s id="121:5">非謂無金。</s>
  </p>
  <p id="122">
    <s id="122:1">譬如濁水，澄渟清淨，</s>
    <s id="122:2">無復滓穢，</s>
    <s id="122:3">為顯水性本清淨故，</s>
    <s id="122:4">非謂無水。</s>
  </p>
  <p id="123">
    <s id="123:1">如是法身，與煩惱離，</s>
    <s id="123:2">苦集除已，</s>
    <s id="123:3">無復餘習，</s>
    <s id="123:4">為顯佛性本清淨故，</s>
    <s id="123:5">非謂無體。</s>
  </p>
  <p id="124">
    <s id="124:1">譬如虛空，煙雲塵霧之所障蔽，</s>
    <s id="124:2">若除屏已，</s>
    <s id="124:3">是空界淨，</s>
    <s id="124:4">非謂無空。 如是</s>
    <s id="124:5">法身一切眾苦悉皆盡故，</s>
    <s id="124:6">說為清淨，</s>
    <s id="124:7">非謂無體。</s>
  </p>
  <p id="125">
    <s id="125:1">譬如有人於睡夢中，</s>
    <s id="125:2">見大河水漂泛其身，</s>
    <s id="125:3">運手動足，</s>
    <s id="125:4">{由彼身心不懈退故，}</s>
    <s id="125:5">截流而渡，</s>
    <s id="125:6">得至彼岸，</s>
    <s id="125:7">從夢覺已，</s>
    <s id="125:8">不見有水彼此岸別，</s>
    <s id="125:9">非謂無心。</s>
  </p>
  <p id="126">
    <s id="126:1">生死妄想既滅盡已，</s>
    <s id="126:2">是覺清淨，</s>
    <s id="126:3">非謂無覺。</s>
  </p>
  <p id="127">
    <s id="127:1">如是法界一切妄想不復生故，</s>
    <s id="127:2">說為清淨，</s>
    <s id="127:3">非是諸佛無其實體。</s>
  </p>
  <p id="128">
    <s id="128:1">「復次，善男子！</s>
    <s id="128:2">是法身者，</s>
    <s id="128:3">惑障清淨</s>
    <s id="128:4">能現應身，</s>
    <s id="128:5">業障清淨</s>
    <s id="128:6">能現化身，</s>
    <s id="128:7">智障清淨</s>
    <s id="128:8">能現法身。</s>
  </p>
  <p id="129">
    <s id="129:1">譬如依空 出電，</s>
    <s id="129:2">依電出光，</s>
    <s id="129:3">如是依法身故，</s>
    <s id="129:4">能現應身，</s>
    <s id="129:5">依應身故，</s>
    <s id="129:6">能現化身。</s>
  </p>
  <p id="130">
    <s id="130:1">由性淨故</s>
    <s id="130:2">能現法身，</s>
    <s id="130:3">智慧清淨</s>
    <s id="130:4">能現應身，</s>
    <s id="130:5">三昧清淨</s>
    <s id="130:6">能現化身。</s>
  </p>
  <p id="131">
    <s id="131:1">此三清淨，</s>
    <s id="131:2">是法如如，不異如如，</s>
    <s id="131:3">一味如如，</s>
    <s id="131:4">解脫如如，</s>
    <s id="131:5">究竟如如，</s>
    <s id="131:6">是故諸佛，體無有異。</s>
  </p>
  <p id="132">
    <s id="132:1">「善男子！若有善男子、善女人說於如來是我大師。</s>
  </p>
  <p id="133">
    <s id="133:1">若作如是決定信者，</s>
    <s id="133:2">此人即應深心解了如來之身無有別異。</s>
  </p>
  <p id="134">
    <s id="134:1">善男子！</s>
    <s id="134:2">以是義故，於諸境界不正思惟悉皆除斷，</s>
    <s id="134:3">即知彼法無有二相，</s>
    <s id="134:4">亦無分別，</s>
    <s id="134:5">聖所修行，</s>
    <s id="134:6">如如於彼，無有二相。</s>
  </p>
  <p id="135">
    <s id="135:1">正修行故，</s>
    <s id="135:2">如是如是一切諸障悉皆除滅，</s>
    <s id="135:3">如如一切障滅。</s>
  </p>
  <p id="136">
    <s id="136:1">如是如是法如如、如如智得最清淨，</s>
    <s id="136:2">如如法界正智清淨。</s>
  </p>
  <p id="137">
    <s id="137:1">如是如是一切自在，具足攝受皆得成就，</s>
    <s id="137:2">一切諸障悉皆除滅。</s>
  </p>
  <p id="138">
    <s id="138:1">一切諸障得清淨故，</s>
    <s id="138:2">是名真如正智真實之相，</s>
    <s id="138:3">如是見者，</s>
    <s id="138:4">是名聖見，</s>
    <s id="138:5">是則名為真實見佛。</s>
  </p>
  <p id="139">
    <s id="139:1">何以故？</s>
  </p>
  <p id="140">
    <s id="140:1">如實得見法真如故，</s>
    <s id="140:2">是故諸佛悉能普見一切如來。</s>
  </p>
  <p id="141">
    <s id="141:1">何以故？</s>
  </p>
  <p id="142">
    <s id="142:1">聲聞、獨覺已出三界，</s>
    <s id="142:2">求真實境，不能知見，</s>
    <s id="142:3">如是聖人所不知見，</s>
    <s id="142:4">一切凡夫皆生疑惑，</s>
    <s id="142:5">顛倒分別，</s>
    <s id="142:6">不能得度，</s>
    <s id="142:7">如兔浮海，</s>
    <s id="142:8">必不能過。</s>
  </p>
  <p id="143">
    <s id="143:1">所以者何？</s>
  </p>
  <p id="144">
    <s id="144:1">力微劣故。</s>
  </p>
  <p id="145">
    <s id="145:1">凡夫之人亦復如是，</s>
    <s id="145:2">不能通達法如如故。</s>
  </p>
  <p id="146">
    <s id="146:1">然諸如來無分別心，</s>
    <s id="146:2">於一切法得大自在，</s>
    <s id="146:3">具足清淨深智慧故，</s>
    <s id="146:4">是自境界，</s>
    <s id="146:5">不共他故。</s>
  </p>
  <p id="147">
    <s id="147:1">是故諸佛如來於無量無邊阿僧祇劫，</s>
    <s id="147:2">不惜身命，</s>
    <s id="147:3">難行苦行，最上無比，不可思議，</s>
    <s id="147:4">過言說境，是妙寂靜，</s>
    <s id="147:5">離諸怖畏。</s>
    <s id="147:6">{方得此身，}</s>
  </p>
  <p id="148">
    <s id="148:1">「善男子！</s>
    <s id="148:2">如是知見法真如者，</s>
    <s id="148:3">無生老死，</s>
    <s id="148:4">壽命無限，</s>
    <s id="148:5">無有睡眠，</s>
    <s id="148:6">亦無飢渴，</s>
    <s id="148:7">心常在定，無有散動。</s>
  </p>
  <p id="149">
    <s id="149:1">若於如來起諍論心，</s>
    <s id="149:2">是則不能見於如來。</s>
  </p>
  <p id="150">
    <s id="150:1">諸佛所說，</s>
    <s id="150:2">皆能利益，</s>
    <s id="150:3">有聽聞者，無不解脫，</s>
    <s id="150:4">諸惡禽獸、惡人、惡鬼不相逢值，</s>
    <s id="150:5">由聞法故，</s>
    <s id="150:6">果報無盡。</s>
  </p>
  <p id="151">
    <s id="151:1">然諸如來無無記事，</s>
    <s id="151:2">一切境界無欲知心，</s>
    <s id="151:3">生死涅槃無有異想，</s>
    <s id="151:4">如來所記，無不決定。</s>
  </p>
  <p id="152">
    <s id="152:1">諸佛如來四威儀中，</s>
    <s id="152:2">無非智攝，</s>
    <s id="152:3">一切諸法無有不為慈悲所攝，</s>
    <s id="152:4">無有不為利益安樂諸眾生者。</s>
  </p>
  <p id="153">
    <s id="153:1">「善男子！若有善男子、善女人</s>
    <s id="153:2">於此《金光明經》聽聞信解，</s>
    <s id="153:3">不墮地獄、餓鬼、傍生、阿蘇羅道，</s>
    <s id="153:4">常處人天，</s>
    <s id="153:5">不生下賤，</s>
    <s id="153:6">恒得親近諸佛如來，</s>
    <s id="153:7">聽受正法，</s>
    <s id="153:8">常生諸佛清淨國土。</s>
  </p>
  <p id="154">
    <s id="154:1">所以者何？</s>
  </p>
  <p id="155">
    <s id="155:1">由得聞此甚深法故，</s>
    <s id="155:2">是善男子、善女人則為如來已知已記，</s>
    <s id="155:3">當得不退阿耨多羅三藐三菩提。</s>
  </p>
  <p id="156">
    <s id="156:1">若善男子、善女人於此甚深微妙之法，一經耳者，</s>
    <s id="156:2">當知是人不謗如來，</s>
    <s id="156:3">不毀正法，</s>
    <s id="156:4">不輕聖眾，</s>
    <s id="156:5">一切眾生未種善根，令得種故，</s>
    <s id="156:6">已種善根，令增長成熟故，</s>
    <s id="156:7">一切世界所有眾生皆勸修行六波羅蜜多。」</s>
  </p>
  <p id="157">
    <s id="157:1">爾時虛空藏菩薩、</s>
    <s id="157:2">梵釋四王諸天眾等，即從座起，</s>
    <s id="157:3">偏袒右肩，</s>
    <s id="157:4">合掌恭敬，</s>
    <s id="157:5">頂禮佛足，</s>
    <s id="157:6">白佛言：</s>
  </p>
  <p id="158">
    <s id="158:1">「世尊！</s>
    <s id="158:2">若所在處，講說如是《金光明王》微妙經典，</s>
    <s id="158:3">於其國土有四種利益。</s>
  </p>
  <p id="159">
    <s id="159:1">何者為四？</s>
  </p>
  <p id="160">
    <s id="160:1">一者、</s>
    <s id="160:2">國王軍眾強盛，</s>
    <s id="160:3">無諸怨敵，</s>
    <s id="160:4">離於疾病，壽命延長，</s>
    <s id="160:5">吉祥安樂，</s>
    <s id="160:6">正法興顯。</s>
  </p>
  <p id="161">
    <s id="161:1">二者、</s>
    <s id="161:2">中宮妃后、</s>
    <s id="161:3">王子諸臣</s>
    <s id="161:4">和悅無諍，</s>
    <s id="161:5">離於諂佞，</s>
    <s id="161:6">王所愛重。</s>
  </p>
  <p id="162">
    <s id="162:1">三者、</s>
    <s id="162:2">沙門、婆羅門及諸國人</s>
    <s id="162:3">修行正法，</s>
    <s id="162:4">無病安樂，</s>
    <s id="162:5">無抂死者，</s>
    <s id="162:6">於諸福田悉皆修立。</s>
  </p>
  <p id="163">
    <s id="163:1">四者、</s>
    <s id="163:2">於三時中，</s>
    <s id="163:3">四大調適，</s>
    <s id="163:4">常為諸天增加守護，</s>
    <s id="163:5">慈悲平等，</s>
    <s id="163:6">無傷害心，</s>
    <s id="163:7">令諸眾生歸敬三寶，</s>
    <s id="163:8">皆願修習菩提之行。</s>
  </p>
  <p id="164">
    <s id="164:1">是為四種利益之事。</s>
  </p>
  <p id="165">
    <s id="165:1">世尊！</s>
    <s id="165:2">我等亦常為弘經故，</s>
    <s id="165:3">隨逐如是持經之人，</s>
    <s id="165:4">所在住處，為作利益。」</s>
  </p>
  <p id="166">
    <s id="166:1">佛言：</s>
    <s id="166:2">「善哉！善哉！善男子！</s>
    <s id="166:3">如是！如是！</s>
    <s id="166:4">汝等應當勤心流布此妙經王，</s>
    <s id="166:5">則令正法久住於世。</s>
    <s id="166:6">{分別三身品第三}</s>
  </p>
</text>
