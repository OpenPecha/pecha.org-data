<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ལ་དཔལ་གྱི་ལྷ་མོ་ཆེན་མོས་ཡང་འདི་སྐད་ཅེས་ [112a.7]གསོལ་ཏོ། །</s>
  </p>
  <p id="2">
    <s id="2:1">བཅོམ་ལྡན་འདས་བྱང་ཕྱོགས་ན་ལྷའི་རྒྱལ་པོ་རྣམ་ཐོས་ཀྱི་བུའི་གྲོང་ཁྱེར་ནོར་ལྡན་ཞེས་བགྱི་བ་མཆིས་ཏེ། </s>
  </p>
  <p id="3">
    <s id="3:1">གྲོང་ཁྱེར་དེ་ལས་མི་རིང་བ་ན་</s>
    <s id="3:2">མེ་ཏོག་དམ་པའི་བསོད་ནམས་ཀྱི་འོད་ཅེས་བགྱི་བའི་ཀུན་དགའ་ར་བ་མཆིས་པ་</s>
    <s id="3:3">དེ་ན་གཞལ་མེད་ཁང་</s>
    <s id="3:4">མཆོག་དམ་པ་རིན་པོ་ཆེ་ [112b] [112b.1]སྣ་བདུན་ལས་མངོན་པར་གྲུབ་པ་ཞིག་མཆིས་ཏེ</s>
  </p>
  <p id="4">
    <s id="4:1">བཅོམ་ལྡན་འདས་བདག་ནི་རྟག་པར་དེ་ན་གནས་ལགས་པས་</s>
    <s id="4:2">གང་ལ་ལ་ཞིག་འབྲུ་རྣམ་པ་ལྔ་གདུགས་གཅིག་བཞིན་དུ་འཕེལ་བ་དང་།</s>
    <s id="4:3">བང་མཛོད་རྣམས་རྒྱས་ཤིང་</s>
    <s id="4:4">གང་བར་འཚལ་བས་གུས་པས་དང་བའི་སེམས་བསྐྱེད་</s>
    <s id="4:5">[112b.2]དེ་ཁང་པ་གཅིག་གཙང་མར་བྱས་ནས་</s>
  </p>
  <p id="5">
    <s id="5:1">བ་ལང་གི་ལྕི་བས་དོག་ས་ལ་ཞལ་ཞལ་བགྱིས་ཏེ</s>
  </p>
  <p id="6">
    <s id="6:1">བདག་གི་གཟུགས་རྒྱན་རྣམ་པ་སྣ་ཚོགས་ཀྱིས་རབ་ཏུ་བརྒྱན་པ་རི་མོར་བྲིས་ནས་</s>
    <s id="6:2">ལུས་ལེགས་པར་བཀྲུས་ཏེ།</s>
  </p>
  <p id="7">
    <s id="7:1">གོས་གཙང་མ་བགོས་ནས་</s>
    <s id="7:2">བྱུག་པ་དམ་པས་བྱུགས་ཏེ་</s>
    <s id="7:3">ཁང་པ་གཙང་མའི་ནང་དུ་ [112b.3]ཞུགས་ཏེ།</s>
  </p>
  <p id="8">
    <s id="8:1">བདག་གི་ཆེད་དུ་གདུགས་རེ་ཞིང་དུས་གསུམ་དུ་སངས་རྒྱས་དེའི་མཚན་དང་། མདོ་སྡེ་འདིའི་མཚན་ནས་བརྗོད་པར་སེམས་བསྐྱེད་དེ་</s>
    <s id="8:2">དེ་བཞིན་གཤེགས་པ་བཻ་ཌཱུརྱ་དང་གསེར་གྱི་རི་བོ་རིན་པོ་ཆེའི་མེ་ཏོག་སྣང་བ་དཔལ་གྱི་ཡོན་ཏན་རྒྱ་མཚོ་ལ་ཕྱག་འཚལ་ལོ། །</s>
    <s id="8:3">ཞེས་བརྗོད་ [112b.4]ནས་མེ་ཏོག་དང་སྤོས་རྣམས་ཐོགས་ཏེ</s>
  </p>
  <p id="9">
    <s id="9:1">ཞལ་ཟས་བདའ་བ་སྣ་ཚོགས་</s>
    <s id="9:2">སེམས་རྩེ་གཅིག་ཏུ་དབུལ་བར་བགྱིའོ། །</s>
  </p>
  <p id="10">
    <s id="10:1">གཞན་ཡང་སྤོས་དང་མེ་ཏོག་དང་བཟའ་བ་དང་བཏུང་བ་རྣམས་ཀྱིས་བདག་གི་གཟུགས་བརྙན་ལ་མཆོད་པར་བགྱིའོ། །</s>
  </p>
  <p id="11">
    <s id="11:1">གཞན་ཡང་བཟའ་བ་དང་བཏུང་བ་དག་ [112b.5]ཐོགས་ཏེ། </s>
  </p>
  <p id="12">
    <s id="12:1">ཕྱོགས་གཞན་དུ་གཏོར་ནས་</s>
    <s id="12:2">འདྲེ་སྲིན་རྣམས་ལ་སྩལ་བར་བགྱིའོ། །</s>
  </p>
  <p id="13">
    <s id="13:1">ཡང་དག་པའི་བདེན་ཚིག་གིས་དཔལ་གྱི་ལྷ་མོ་ཆེན་མོ་ལ་གསོལ་བ་བཏབ་ནས་</s>
    <s id="13:2">ཅི་དང་ཅི་གཉེར་བའི་སྨོན་ལམ་གདབ་པར་བགྱིའོ། །</s>
  </p>
  <p id="14">
    <s id="14:1">གལ་ཏེ་ཇི་སྐད་སྨྲས་པ་བཞིན་དུ་བརྫུན་པ་མ་ལགས་ན་</s>
    <s id="14:2">གསོལ་ [112b.6]བ་བཏབ་པ་དོན་དང་ལྡན་པར་མཛད་དུ་གསོལ་ཞེས་བརྗོད་པར་བགྱིའོ། །</s>
  </p>
  <p id="15">
    <s id="15:1">དེའི་ཚེ་དཔལ་གྱི་ལྷ་མོས་དངོས་པོ་དེ་རིག་ནས་</s>
  </p>
  <p id="16">
    <s id="16:1">བརྩེ་བའི་སེམས་སྐྱེ་བར་འགྱུར་བས་</s>
    <s id="16:2">དེའི་ཁྱིམ་དུ་ནོར་དང་འབྲུ་རྣམས་རབ་ཏུ་འཕེལ་བར་བགྱིད་དོ། །</s>
  </p>
  <p id="17">
    <s id="17:1">དེ་ནས་སྔགས་བཟླས་ནས་བདག་གཡར་དྲང་བར་བགྱིས་ཏེ། </s>
  </p>
  <p id="18">
    <s id="18:1">[112b.7]སྔར་སངས་རྒྱས་ཀྱི་མཚན་དང་བྱང་ཆུབ་སེམས་དཔའི་མིང་ནས་</s>
    <s id="18:2">བརྗོད་དེ་སེམས་རྩེ་གཅིག་ཏུ་གུས་པས་ཕྱག་བགྱིའོ། །</s>
  </p>
  <p id="19">
    <s id="19:1">ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ལ་ཕྱག་འཚལ་ལོ། །</s>
    <s id="19:2">སངས་རྒྱས་རིན་ཆེན་གཙུག་ཕུད་ལ་ཕྱག་འཚལ་ལོ། །</s>
    <s id="19:3">སངས་རྒྱས་དྲི་མ་ [113a] [113a.1]མེད་པའི་འོད་ཟེར་རིན་པོ་ཆེའི་ཏོག་ལ་ཕྱག་འཚལ་ལོ། །</s>
    <s id="19:4">སངས་རྒྱས་གསེར་ཏོག་འོད་ལ་ཕྱག་འཚལ་ལོ། །</s>
    <s id="19:5">སངས་རྒྱས་གསེར་བརྒྱའི་འོད་ཀྱི་སྙིང་པོ་ལ་ཕྱག་འཚལ་ལོ། །</s>
    <s id="19:6">སངས་རྒྱས་གསེར་གདུགས་རིན་པོ་ཆེ་བརྩེགས་པ་ལ་ཕྱག་འཚལ་ལོ། །</s>
    <s id="19:7">[113a.2]སངས་རྒྱས་གསེར་གྱི་མེ་ཏོག་འོད་ཟེར་རྒྱལ་མཚན་ལ་ཕྱག་འཚལ་ལོ། །</s>
    <s id="19:8">སངས་རྒྱས་སྒྲོན་མ་ཆེན་པོའི་འོད་ལ་ཕྱག་འཚལ་ལོ། །</s>
    <s id="19:9">སངས་རྒྱས་རིན་པོ་ཆེ་ཆེན་པོའི་ཏོག་ལ་ཕྱག་འཚལ་ལོ། །</s>
    <s id="19:10">ཤར་ཕྱོགས་ཀྱི་སངས་རྒྱས་མི་འཁྲུགས་པ་ལ་ཕྱག་འཚལ་ལོ། །</s>
    <s id="19:11">ལྷོ་ཕྱོགས་ [113a.3]ཀྱི་སངས་རྒྱས་རིན་ཆེན་ཏོག་ལ་ཕྱག་འཚལ་ལོ། །</s>
    <s id="19:12">ནུབ་ཕྱོགས་ཀྱི་སངས་རྒྱས་ཚེ་དཔག་མེད་ལ་ཕྱག་འཚལ་ལོ། །</s>
    <s id="19:13">བྱང་ཕྱོགས་ཀྱི་སངས་རྒྱས་ལྷའི་རྔ་སྒྲ་ལ་ཕྱག་འཚལ་ལོ། །</s>
    <s id="19:14">བྱང་ཆུབ་སེམས་དཔའ་མཛེས་པའི་ཏོག་ལ་ཕྱག་འཚལ་ལོ། །</s>
    <s id="19:15">བྱང་ཆུབ་སེམས་དཔའ་གསེར་ [113a.4]འོད་ལ་ཕྱག་འཚལ་ལོ། །</s>
    <s id="19:16">བྱང་ཆུབ་སེམས་དཔའ་གསེར་མཛོད་ལ་ཕྱག་འཚལ་ལོ། །</s>
    <s id="19:17">བྱང་ཆུབ་སེམས་དཔའ་རྟག་ཏུ་བཤུམས་ལ་ཕྱག་འཚལ་ལོ། །</s>
    <s id="19:18">བྱང་ཆུབ་སེམས་དཔའ་ཆོས་འཕགས་ལ་ཕྱག་འཚལ་ལོ། །</s>
    <s id="19:19">བྱང་ཆུབ་སེམས་དཔའ་ཤིན་ཏུ་བདེ་བར་གནས་པ་ལ་ [113a.5]ཕྱག་འཚལ་ལོ། །</s>
    <s id="19:20">དེ་ལྟར་སངས་རྒྱས་དང་བྱང་ཆུབ་སེམས་དཔའ་རྣམས་ལ་གུས་པར་ཕྱག་བགྱིས་ནས་</s>
  </p>
  <p id="20">
    <s id="20:1">དེའི་རྗེས་ལ་སྔགས་བཟླས་ཏེ། </s>
  </p>
  <p id="21">
    <s id="21:1">དཔལ་གྱི་ལྷ་མོ་ཆེན་མོ་བདག་གཡར་འདྲེན་པར་བགྱིད་ན་</s>
    <s id="21:2">སྔགས་འདིའི་མཐུས་</s>
    <s id="21:3">ཡོངས་སུ་གཉེར་བའི་དངོས་པོ་རྣམས་ཐམས་ཅད་མངོན་ [113a.6]པར་འགྲུབ་པར་འགྱུར་རོ། །</s>
    <s id="21:4">དཔལ་གྱི་ལྷ་མོ་ཆེན་མོ་ལ་ཕྱག་འཚལ་ལོ། །སྔགས་ནི་འདི་ལྟ་སྟེ།</s>
  </p>
  <p id="22">
    <s id="22:1">སཱདྱ་ཐེ་དན། པྲ་ཏི་པཱུརྞུ་ཙ་རེ། ས་མནྟཱ་དརྴ་ཎེ། མ་ཧཱ་བི་ཧཱ་ར་ག་ཏི། ས་མནྟ། བི་མཱ་ན་ག་ཏི། མ་ཧཱ་ཀཱརྱ། པྲ་ཏི་པྲཱ་བ་ཎེ། སཏྭཱ་ཨརྠ་ས་མ་ཏཱ་ནུ་པྲ་པཱུ་རེ། ཨ་ཡཱ་ [113a.7]ན།  དྷརྨ་ཏཱ། མ་ཧཱ་བྷོ་གི་ནི། མ་ཧཱ་མཻ་ཏྲི། ཨུ་པ་སཾ་ཧི་ཏེ། ཧི་ཏཻ་ཥི། ས་གྲྀ་ཧཱི་ཏེ། ས་མཱརྠ་ཨ་ནུ་པཱ་ལི་ནེ་སྭཱ་ཧཱ།</s>
    <s id="22:2">བཅོམ་ལྡན་འདས་གང་ལ་ལ་ཞིག་གཟུངས་སྔགས་འདི་འདོན་ཅིང་ཡོངས་སུ་བཟུང་བས་</s>
    <s id="22:3">བདག་གཡར་འདྲེན་པར་བགྱིད་ན།</s>
  </p>
  <p id="23">
    <s id="23:1">བདག་གིས་ [113b] [113b.1]གཡར་འདྲེན་པ་ཐོས་ནས་</s>
    <s id="23:2">དེའི་ཐད་དུ་མཆིས་ཏེ་</s>
    <s id="23:3">སྨོན་པ་རྣམས་འགྲུབ་པར་བགྱིད་དོ། །</s>
  </p>
  <p id="24">
    <s id="24:1">བཅོམ་ལྡན་འདས་འདི་ནི་དབང་བསྐུར་བའི་ཆོ་གའི་ཚིག །</s>
    <s id="24:2">ཏིང་ངེ་འཛིན་མངོན་པར་འགྲུབ་པའི་ཚིག །</s>
    <s id="24:3">ཡང་དག་པའི་ཚིག །</s>
    <s id="24:4">སླུ་བ་མ་མཆིས་པའི་ཚིག །</s>
    <s id="24:5">ཡང་དག་པའི་སྤྱོད་པ་</s>
    <s id="24:6">[113b.2]སེམས་ཅན་རྣམས་ཀྱི་ཡང་དག་པའི་དགེ་བའི་རྩ་བ་ལགས་པས།</s>
    <s id="24:7">གང་ལ་ལ་ཞིག་སྔགས་འདི་ཡང་དག་པར་འཛིན་ཅིང་ཀློག་པ་དང་། འདོན་པ་དེས་</s>
    <s id="24:8">གདུགས་མཚན་བདུན་གྱི་བར་དུ་ཡན་ལག་བརྒྱད་དང་ལྡན་པའི་སྡོམ་པ་ཡང་དག་པར་བླངས་ནས་</s>
  </p>
  <p id="25">
    <s id="25:1">སྔ་དྲོའི་དུས་ཀྱི་ཚེ་སྔར་སོ་ཤིང་ [113b.3]བཅས་ཏེ་</s>
  </p>
  <p id="26">
    <s id="26:1">དག་པར་བཀྲུས་ནས་</s>
    <s id="26:2">སྔ་དྲོའི་དུས་ཀྱི་ཚེ་སྤོས་དང་། མེ་ཏོག་གིས་སངས་རྒྱས་ཐམས་ཅད་ལ་མཆོད་པ་བགྱིས་ཏེ</s>
  </p>
  <p id="27">
    <s id="27:1">བདག་ཉིད་ཀྱིས་དངོས་སྡིག་བཤགས་ནས་</s>
    <s id="27:2">བདག་དང་སེམས་ཅན་རྣམས་སྨོན་པ་མྱུར་དུ་འགྲུབ་པར་བགྱི་བའི་སླད་དུ་ཡོངས་སུ་བསྔོ་ཞིང་</s>
    <s id="27:3">སྨོན་ལམ་གདབ་པར་ [113b.4]བགྱིའོ། །</s>
  </p>
  <p id="28">
    <s id="28:1">ཁང་པ་གཅིག་གཙང་མར་བགྱིས་པའམ།</s>
    <s id="28:2">ཡང་ན་དབེན་པའི་གནས་སམ། དགོན་པའི་གནས་ཀྱང་རུང་སྟེ།</s>
  </p>
  <p id="29">
    <s id="29:1">བ་ལང་གི་ལྕི་བས་དཀྱིལ་འཁོར་བགྱིས་ནས་</s>
    <s id="29:2">ཙནྡན་བསྲེགས་ཏེ་</s>
    <s id="29:3">མཆོད་པར་བགྱིའོ། །</s>
  </p>
  <p id="30">
    <s id="30:1">སྟན་མཆོག་གཅིག་བཏིང་སྟེ་</s>
    <s id="30:2">བ་དན་དང་གདུགས་ཀྱིས་བརྒྱན་པར་ [113b.5]བགྱིའོ། །</s>
  </p>
  <p id="31">
    <s id="31:1">མེ་ཏོག་དམ་པ་རྣམས་ཀྱིས་དཀྱིལ་འཁོར་གྱི་ནང་བཀྲམ་སྟེ་</s>
    <s id="31:2">སེམས་རྩེ་གཅིག་ཏུ་སྔགས་བཟླས་ནས་</s>
    <s id="31:3">བདག་དེར་མཆི་བར་རེ་བར་བགྱིའོ། །</s>
  </p>
  <p id="32">
    <s id="32:1">བདག་དེའི་ཚེ་དེ་ལ་རྗེས་སུ་སེམས་ཤིང་ལྟ་བར་བགྱིད་པས་</s>
    <s id="32:2">དེའི་ཁང་པར་ཞུགས་ཏེ་</s>
  </p>
  <p id="33">
    <s id="33:1">སྟན་ལ་མཆིས་ནས་</s>
  </p>
  <p id="34">
    <s id="34:1">དེའི་མཆོད་པ་ལེན་པར་ [113b.6]བགྱིད་དོ། །</s>
  </p>
  <p id="35">
    <s id="35:1">དེ་སླན་ཆད་མི་དེས་གཡར་ལམ་ན་བདག་མཐོང་བར་འགྱུར་བས་</s>
    <s id="35:2">ཅི་དང་ཅི་སྨོན་པའི་དངོས་པོ་རྣམས་ཡང་དག་པའི་ཚིག་གིས་བསྒོ་ནས་གོ་བར་བགྱིད་དོ། །</s>
  </p>
  <p id="36">
    <s id="36:1">གྲོང་ངམ། གྲོང་ཁྱེར་རམ། འབྲོག་དགོན་པའམ། དགེ་འདུན་གྱི་གཙུག་ལག་ཁང་ཡང་རུང་སྟེ། </s>
  </p>
  <p id="37">
    <s id="37:1">[113b.7]ཅི་དང་ཅི་སྨོན་པ་</s>
    <s id="37:2">ཐམས་ཅད་ཡོངས་སུ་རྫོགས་པར་བགྱིད་པས་</s>
    <s id="37:3">གསེར་དང་། དངུལ་དང་། ནོར་དང་། རིན་པོ་ཆེ་དང་།</s>
    <s id="37:4">བ་ལང་དང་། ལུག་དང་། འབྲུ་རྣམས་དང་།</s>
    <s id="37:5">བཟའ་བ་དང་། བཏུང་བ་དང་། གོས་རྣམས་</s>
    <s id="37:6">ཡིད་བཞིན་དུ་འཐོབ་པར་འགྱུར་ཞིང་། བདེ་བ་ [114a] [114a.1]དང་ལོངས་སྤྱོད་མཆོག་ལ་ཡོངས་སུ་ལོངས་སྤྱོད་པར་འགྱུར་ལགས་སོ། །</s>
    <s id="37:7">དེ་ལྟར་འབྲས་བུ་རྣམ་པར་སྨིན་པ་མཆོག་དམ་པ་ཐོབ་ནས་ཀྱང་</s>
    <s id="37:8">སྐལ་བ་མཆོག་གང་ལགས་པ་དེས་དཀོན་མཆོག་གསུམ་ལ་མཆོད་ཅིང་</s>
    <s id="37:9">བདག་ལ་ཡང་སྩལ་བར་བགྱིའོ། །</s>
  </p>
  <p id="38">
    <s id="38:1">ཆོས་ཀྱི་ [114a.2]འདུས་པ་རྒྱ་ཆེར་</s>
    <s id="38:2">བཤམས་ནས་བཟའ་བ་དང་བཏུང་བ་རྣམས་སྦྱར་ཏེ།</s>
  </p>
  <p id="39">
    <s id="39:1">སྤོས་དང་མེ་ཏོག་གཅལ་དུ་བཀྲམ་ནས་མཆོད་པར་བགྱིའོ། །</s>
  </p>
  <p id="40">
    <s id="40:1">མཆོད་པ་བགྱིས་ནས་</s>
    <s id="40:2">མཆོད་པར་བགྱིས་པའི་ཟས་ལྷག་མ་ཅི་མཆིས་པ་བཙོངས་ཏེ། རིན་བླངས་ནས་</s>
  </p>
  <p id="41">
    <s id="41:1">ཡང་མཆོད་པར་བགྱིད་ན་</s>
    <s id="41:2">བདག་ནམ་འཚོའི་ [114a.3]བར་དུ་རྟག་ཏུ་དེ་ན་གནས་ནས་</s>
    <s id="41:3">གང་ཟག་དེ་ལ་བསྲུང་ཞིང་བསྐྱབ་པ་དང་།</s>
    <s id="41:4">ཕོངས་ཤིང་བྲེལ་བ་མ་མཆིས་པ་དང་</s>
    <s id="41:5">སྨོན་པ་རྣམས་ཡིད་བཞིན་དུ་འགྲུབ་པར་བགྱིད་དོ། །</s>
  </p>
  <p id="42">
    <s id="42:1">དུས་དུས་སུ་དབུལ་ཕོངས་པ་རྣམས་ལ་ཡང་སྩལ་བར་བགྱི་ཞིང་</s>
    <s id="42:2">བདག་གཅིག་པུའི་ཆེད་དུ་སེར་སྣས་ཕངས་པར་མི་ [114a.4]བགྱིའོ། །</s>
  </p>
  <p id="43">
    <s id="43:1">རྟག་པར་མདོ་སྡེ་འདི་བཀླགས་ནས་</s>
    <s id="43:2">རྒྱུན་འཆད་པ་མ་མཆིས་པར་མཆོད་པར་བགྱི་སྟེ།</s>
  </p>
  <p id="44">
    <s id="44:1">བསོད་ནམས་ཅི་མཆིས་པ་དེ་ཡང་ཐམས་ཅད་ལ་གཏོང་ཞིང་</s>
    <s id="44:2">བྱང་ཆུབ་ཏུ་ཡོངས་སུ་བསྔོས་ནས་</s>
  </p>
  <p id="45">
    <s id="45:1">འཁོར་བ་ལས་ངེས་པར་འབྱུང་ཞིང་མྱུར་དུ་རྣམ་པར་གྲོལ་བ་ཐོབ་པར་འགྱུར་བར་སྨོན་པར་ [114a.5]བགྱིའོ། །</s>
  </p>
  <p id="46">
    <s id="46:1">དེ་ནས་བཅོམ་ལྡན་འདས་ཀྱིས་དཔལ་གྱི་ལྷ་མོ་ལ་</s>
    <s id="46:2">ཁྱོད་ཀྱིས་དེ་ལྟར་མདོ་སྡེ་འདི་རྒྱ་ཆེར་སྤེལ་ནས་</s>
  </p>
  <p id="47">
    <s id="47:1">བདག་དང་གཞན་གཉིས་ཀ་ལ་ཕན་པ་</s>
    <s id="47:2">བསམ་གྱིས་མི་ཁྱབ་པ་བྱས་པ་</s>
    <s id="47:3">ལེགས་སོ་ལེགས་སོ་ཞེས་བསྔགས་པ་བརྗོད་པར་གྱུར་ཏོ། །</s>
  </p>
  <p id="48">
    <s id="48:1">གསེར་འོད་དམ་པ་མཆོག་ཏུ་རྣམ་པར་ [114a.6]རྒྱལ་བ་མདོ་སྡེའི་རྒྱལ་པོ་ལས་དཔལ་གྱི་ལྷ་མོ་ཆེན་མོས་ནོར་འཕེལ་བར་བྱེད་པའི་ལེའུ་སྟེ་བཅུ་བདུན་པའོ།། །།</s>
  </p>
</text>
