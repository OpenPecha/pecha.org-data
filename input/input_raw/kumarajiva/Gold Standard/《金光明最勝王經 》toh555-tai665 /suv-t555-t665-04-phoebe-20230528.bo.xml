<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བྱང་ཆུབ་སེམས་དཔའ་མཛེས་པའི་ཏོག་བཅོམ་ལྡན་འདས་ཀྱི་སྤྱན་སྔར་མངོན་སུམ་དུ་ཤིན་ཏུ་གྱ་ནོམ་པའི་ཆོས་ཐོས་པས་དགའ་མགུ་རངས་པར་གྱུར་ཏེ།</s>
  </p>
  <p id="2">
    <s id="2:1">སེམས་རྩེ་གཅིག་ཏུ་ཡིད་ལ་བསམས་ནས་</s>
  </p>
  <p id="3">
    <s id="3:1">རང་གི་ [42b.4]གནས་སུ་ཕྱིན་པ་དང་།</s>
    <s id="3:2">མཚན་མོ་ཉལ་བའི་རྨི་ལམ་ན་གསེར་གྱི་རྔ་བོ་ཆེ་འོད་ཟེར་ཤིན་ཏུ་འབར་བ་ཉི་མའི་དཀྱིལ་འཁོར་དང་མཚུངས་པ་ཞིག་མཐོང་སྟེ</s>
  </p>
  <p id="4">
    <s id="4:1">འོད་ཟེར་དེ་ལས་ཕྱོགས་བཅུའི་སངས་རྒྱས་ཚད་མེད་པ་རྣམས་རིན་པོ་ཆེའི་ཤིང་དྲུང་ན་བཻ་ཌཱུརྱའི་གདན་ལ་བཞུགས་ནས་ </s>
  </p>
  <p id="5">
    <s id="5:1">[42b.5]འཁོར་བརྒྱ་སྟོང་དུ་མས་ཡོངས་སུ་བསྐོར་བ་ལ་ཆོས་འཆད་པ་ཡང་མཐོང་། </s>
  </p>
  <p id="6">
    <s id="6:1">བྲམ་ཟེ་ཞིག་གིས་གསེར་གྱི་རྔ་བརྡུངས་པ་ལས་སྒྲ་ཆེན་པོ་བྱུང་སྟེ། </s>
  </p>
  <p id="7">
    <s id="7:1">སྒྲ་དེ་ལས་སྡིག་པ་བཤགས་པའི་ཆོས་ཀྱི་ཚིགས་སུ་བཅད་པ་ཤིན་ཏུ་གྱ་ནོམ་པ་དག་བསྟན་པ་</s>
    <s id="7:2">ཡང་མཛེས་པའི་ཏོག་གིས་ [42b.6]ཐོས་པས་ཐམས་ཅད་མ་ལུས་པར་ཡིད་ལ་བཟུང་སྟེ་</s>
    <s id="7:3">དྲན་པ་རྩེ་གཅིག་ཏུ་གནས་པར་གྱུར་ཏོ། །</s>
  </p>
  <p id="8">
    <s id="8:1">ནམ་ལངས་པ་དང་འཁོར་བརྒྱ་སྟོང་ཚད་མེད་པ་མང་པོས་ཡོངས་སུ་བསྐོར་ཏེ་</s>
    <s id="8:2">མཆོད་པའི་ཡོ་བྱད་རྣམས་ཐོགས་ནས་རྒྱལ་པོའི་ཁབ་ཀྱི་གྲོང་ཁྱེར་ནས་ཕྱིར་བྱུང་སྟེ།</s>
  </p>
  <p id="9">
    <s id="9:1">བྱ་ [42b.7]རྒོད་ཕུང་པོའི་རི་ག་ལ་བ་དེར་དོང་ནས་</s>
  </p>
  <p id="10">
    <s id="10:1">བཅོམ་ལྡན་འདས་ཀྱི་སྤྱན་སྔར་ཕྱིན་པ་དང་།</s>
    <s id="10:2">བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་</s>
  </p>
  <p id="11">
    <s id="11:1">མེ་ཏོག་དང་སྤོས་དག་བཀྲམ་སྟེ</s>
  </p>
  <p id="12">
    <s id="12:1">གཡས་ཕྱོགས་སུ་ལན་གསུམ་བསྐོར་བ་བྱས་ནས་</s>
    <s id="12:2">ཕྱོགས་གཅིག་ཏུ་འཁོད་དེ་ཐལ་མོ་སྦྱར་ནས་གུས་པས་ [43a] [43a.1]བཅོམ་ལྡན་འདས་ཀྱི་ཞལ་དུ་བལྟས་ནས་</s>
    <s id="12:3">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="13">
    <s id="13:1">བཅོམ་ལྡན་འདས་བདག་གི་གཡར་ལམ་ན་བྲམ་ཟེ་ཞིག་གིས་གསེར་གྱི་རྔ་ཤིན་ཏུ་གྱ་ནོམ་པ་བརྡུངས་པ་ལས་སྒྲ་ཆེན་པོ་བྱུང་སྟེ། </s>
  </p>
  <p id="14">
    <s id="14:1">སྒྲ་དེ་ལས་སྡིག་པ་བཤགས་ [43a.2]པའི་ཆོས་ཀྱི་ཚིགས་སུ་བཅད་པ་ཤིན་ཏུ་གྱ་ནོམ་པ་དག་བསྟན་པ་</s>
    <s id="14:2">བདག་གིས་ཐམས་ཅད་ཡོངས་སུ་བཟུང་སྟེ་དྲན་ལགས་ན།</s>
  </p>
  <p id="15">
    <s id="15:1">བཅོམ་ལྡན་འདས་ཐུགས་རྗེ་ཆེན་པོས་བདག་གིས་བཤད་པར་གནང་བར་མཛད་དུ་གསོལ། </s>
  </p>
  <p id="16">
    <s id="16:1">དེ་ནས་བཅོམ་ལྡན་འདས་ཀྱི་སྤྱན་སྔར་ཚིགས་སུ་ [43a.3]བཅད་དེ་གསོལ་པ། །</s>
    <s id="16:2">བདག་གིས་མདང་སུམ་གཡར་ལམ་ན། །</s>
  </p>
  <p id="17">
    <s id="17:1">གསེར་གྱི་རྔ་ནི་ཆེན་པོ་ཞིག །</s>
    <s id="17:2">དབྱིབས་ནི་ཤིན་ཏུ་ཁྱད་པར་འཕགས། །</s>
  </p>
  <p id="18">
    <s id="18:1">ཀུན་ནས་འོད་ཟེར་ཁྱབ་པར་ལྡན། །</s>
  </p>
  <p id="19">
    <s id="19:1">ཉི་མའི་དཀྱིལ་འཁོར་མཚུངས་པས་ན། །</s>
  </p>
  <p id="20">
    <s id="20:1">སྣང་བས་ཀུན་ཏུ་ཁྱབ་པར་བགྱིས། །</s>
  </p>
  <p id="21">
    <s id="21:1">ཕྱོགས་ [43a.4]བཅུའི་འཇིག་རྟེན་གང་བར་མཐོང་། །</s>
  </p>
  <p id="22">
    <s id="22:1">སངས་རྒྱས་མང་པོ་ཐམས་ཅད་ཀུན། །</s>
    <s id="22:2">རིན་ཆེན་ལྗོན་ཤིང་དྲུང་དག་ཏུ། །</s>
    <s id="22:3">བཻ་ཌཱུརྱ་ཡི་གདན་བཞུགས་ཏེ། །</s>
  </p>
  <p id="23">
    <s id="23:1">འཁོར་ནི་བརྒྱ་སྟོང་ཚད་མེད་སྙེད། །</s>
    <s id="23:2">གུས་པས་ཡོངས་སུ་བསྐོར་བར་མཐོང་། །</s>
  </p>
  <p id="24">
    <s id="24:1">དེ་ནས་བྲམ་ཟེ་ཞིག་གིས་ནི། །</s>
    <s id="24:2">གསེར་གྱི་རྔ་ [43a.5]ཆེན་བརྡུངས་པས་ན། །</s>
  </p>
  <p id="25">
    <s id="25:1">རྔ་ཆེན་དེ་ཡི་སྒྲ་ལས་ནི། །</s>
    <s id="25:2">ཚིགས་བཅད་གྱ་ནོམ་འདི་སྐད་སྨྲས། །</s>
    <s id="25:3">གསེར་འོད་རྔ་ལས་གྱ་ནོམ་སྒྲ་བྱུང་བས། །</s>
    <s id="25:4">སྟོང་གསུམ་ཆེན་པོའི་འཇིག་རྟེན་ཀུན་ཁྱབ་ནས། །</s>
  </p>
  <p id="26">
    <s id="26:1">ངན་སོང་གསུམ་གྱི་སྡུག་བསྔལ་མི་བཟད་དང་། །</s>
    <s id="26:2">མི་ཡི་སྡུག་བསྔལ་མང་པོ་གང་ [43a.6]ཡིན་པ། །</s>
    <s id="26:3">གསེར་གྱི་རྔ་སྒྲ་མཐུ་སྟོབས་དབང་གིས་ནི། །</s>
    <s id="26:4">ཉོན་མོངས་སྒྲིབ་པ་ཐམས་ཅད་གཏན་ཞི་ནས། །</s>
  </p>
  <p id="27">
    <s id="27:1">དཔེར་ན་ཐུབ་དབང་བཅོམ་ལྡན་ཇི་བཞིན་དུ། །</s>
    <s id="27:2">འཇིགས་པ་བསལ་ནས་བདེ་བ་ཉིད་དུ་ཤོག །</s>
  </p>
  <p id="28">
    <s id="28:1">བཅོམ་ལྡན་འཁོར་བའི་རྒྱ་མཚོ་ཆེན་པོར་ནི། །</s>
    <s id="28:2">སྤྱོད་བསགས་ [43a.7]ཐམས་ཅད་མཁྱེན་ནི་བསྒྲུབས་པས་ན། །</s>
  </p>
  <p id="29">
    <s id="29:1">སེམས་ཅན་བྱང་ཆུབ་ཡན་ལག་ལྡན་མཛད་ནས། །</s>
  </p>
  <p id="30">
    <s id="30:1">མཐར་ནི་ཡོན་ཏན་རྒྱ་མཚོ་ཕྱོགས་པར་མཛད། །</s>
  </p>
  <p id="31">
    <s id="31:1">གསེར་འོད་དམ་པའི་རྔ་ཆེན་སྒྲ་འདི་ནི། །</s>
    <s id="31:2">ཐོས་པ་ཀུན་ནི་ཚངས་དབྱངས་ཐོབ་པར་ཤོག །</s>
  </p>
  <p id="32">
    <s id="32:1">བླ་མེད་བྱང་ཆུབ་འབྲས་བུ་ [43b] [43b.1]ཐོབ་གྱུར་ནས། །</s>
  </p>
  <p id="33">
    <s id="33:1">ཆོས་ཀྱི་འཁོར་ལོ་གྱ་ནོམ་རྟག་བསྐོར་ཤོག །</s>
  </p>
  <p id="34">
    <s id="34:1">ཚེ་ནི་བསྐལ་པ་བསམ་མི་ཁྱབ་གནས་ནས། །</s>
  </p>
  <p id="35">
    <s id="35:1">ཇི་བཞིན་ཆོས་བཤད་སྐྱེ་དགུ་ཕན་བྱེད་ཤོག །</s>
  </p>
  <p id="36">
    <s id="36:1">ཉོན་མོངས་སྡུག་བསྔལ་མང་པོ་རྒྱུན་བཅད་ནས། །</s>
  </p>
  <p id="37">
    <s id="37:1">འདོད་སྡང་གཏི་མུག་ལ་སོགས་ཞི་བར་ཤོག །</s>
  </p>
  <p id="38">
    <s id="38:1">སེམས་ [43b.2]ཅན་གང་ཞིག་ངན་འགྲོ་གནས་གྱུར་ནས། །</s>
  </p>
  <p id="39">
    <s id="39:1">མེ་ཆེན་རབ་འབར་ལུས་ཀུན་ཁྱབ་པ་དག །</s>
    <s id="39:2">རྔ་སྒྲ་དམ་པ་འདི་ནི་ཐོས་གྱུར་ན། །</s>
  </p>
  <p id="40">
    <s id="40:1">སྡུག་བསྔལ་བྲལ་ནས་སངས་རྒྱས་སྐྱབས་འགྲོར་ཤོག །</s>
  </p>
  <p id="41">
    <s id="41:1">ཐམས་ཅད་སྔོན་གནས་ཤེས་པ་གྲུབ་གྱུར་ནས། །</s>
  </p>
  <p id="42">
    <s id="42:1">འདས་པའི་ཚེ་རབས་བརྒྱ་སྟོང་ [43b.3]དྲན་པར་ཤོག །</s>
  </p>
  <p id="43">
    <s id="43:1">ཐུབ་པའི་གཙོ་བོ་ཡང་དག་དྲན་གྱུར་ནས། །</s>
  </p>
  <p id="44">
    <s id="44:1">དེ་བཞིན་གཤེགས་བསྟན་ཟབ་མོ་ཐོས་པར་ཤོག །</s>
  </p>
  <p id="45">
    <s id="45:1">གསེར་གྱི་རྔ་དབྱངས་དམ་པ་ཐོས་པའི་དབང་། །</s>
    <s id="45:2">རྟག་པར་སངས་རྒྱས་རྣམས་ནི་ཉེར་བསྟེན་ནས། །</s>
  </p>
  <p id="46">
    <s id="46:1">ཐམས་ཅད་སྡིག་པའི་ལས་ནི་ཡོངས་སྤངས་ [43b.4]ཏེ། །</s>
  </p>
  <p id="47">
    <s id="47:1">རྣམ་དག་དགེ་ཕྱོགས་འབའ་ཞིག་སྤྱོད་པར་ཤོག །</s>
  </p>
  <p id="48">
    <s id="48:1">ལྷ་དང་མི་ཡི་སྲོག་ཆགས་ཐམས་ཅད་ཀུན། །</s>
    <s id="48:2">གུས་པའི་སྨོན་ལམ་རྩེ་གཅིག་འདེབས་པ་དག །</s>
    <s id="48:3">གསེར་གྱི་རྔ་སྒྲ་དམ་པ་ཐོས་གྱུར་ནས། །</s>
  </p>
  <p id="49">
    <s id="49:1">བསམ་པ་རྣམས་ནི་ཡོངས་སུ་རྫོགས་པར་འགྱུར། ། </s>
  </p>
  <p id="50">
    <s id="50:1">[43b.5]སེམས་ཅན་གང་ཞིག་མནར་མེད་ལྷུང་གྱུར་ནས། །</s>
  </p>
  <p id="51">
    <s id="51:1">དམྱལ་བའི་འབར་མེས་ལུས་ནི་ཉོན་མོངས་ཏེ། །</s>
  </p>
  <p id="52">
    <s id="52:1">མགོན་སྐྱབས་མེད་ཅིང་འཁོར་བར་གང་གནས་པ། །</s>
    <s id="52:2">ཐོས་པར་གྱུར་ན་སྡུག་བསྔལ་ཞི་བར་འགྱུར། །</s>
  </p>
  <p id="53">
    <s id="53:1">ལྷ་མི་ཡི་དགས་དུད་འགྲོའི་སྐྱེ་གནས་སུ། །</s>
    <s id="53:2">སྡུག་ [43b.6]བསྔལ་བགེགས་མང་མངོན་དུ་མྱོང་འགྱུར་བ། །</s>
    <s id="53:3">གསེར་གྱི་རྔ་དབྱངས་དམ་པ་ཐོས་གྱུར་ན། །</s>
  </p>
  <p id="54">
    <s id="54:1">སྡུག་བསྔལ་སྤངས་ནས་ཐར་པ་ཐོབ་པར་འགྱུར། །</s>
  </p>
  <p id="55">
    <s id="55:1">ད་ལྟར་ཕྱོགས་བཅུའི་འཇིག་རྟེན་ན། །</s>
  </p>
  <p id="56">
    <s id="56:1">རྟག་ཏུ་བཞུགས་པ་རྐང་གཉིས་གཙོ། །</s>
    <s id="56:2">ཐུགས་རྗེ་ཆེན་པོ་ཐུགས་ [43b.7]ཀྱིས་ནི། །</s>
    <s id="56:3">བརྩེ་བས་བདག་ལ་དགོངས་སུ་གསོལ། །</s>
  </p>
  <p id="57">
    <s id="57:1">སེམས་ཅན་གང་ཞིག་སྐྱབས་མ་མཆིས། །</s>
  </p>
  <p id="58">
    <s id="58:1">མགོན་ནི་བགྱིད་པ་མ་མཆིས་པ། །</s>
    <s id="58:2">དེ་ལྟ་བུ་ཡི་རྣམ་པ་ལ། །</s>
    <s id="58:3">སྐྱབས་ཆེན་དག་ནི་བགྱིད་པར་ཤོག །</s>
  </p>
  <p id="59">
    <s id="59:1">བདག་གིས་སྔོན་ནི་བགྱིས་པའི་སྡིག། །</s>
    <s id="59:2">ལས་ངན་ཤིན་ཏུ་ [44a] [44a.1]ལྕི་བ་རྣམས། །</s>
    <s id="59:3">དེང་བདག་སྟོབས་བཅུའི་སྤྱན་སྔར་ནི། །</s>
    <s id="59:4">ཐམས་ཅད་རྩེ་གཅིག་རབ་ཏུ་བཤགས། །</s>
    <s id="59:5">བདག་གིས་སངས་རྒྱས་ཡིད་མ་ཆེས། །</s>
  </p>
  <p id="60">
    <s id="60:1">བླ་མ་གཉེན་བཤེས་མ་གུས་དང་། །</s>
    <s id="60:2">དགེ་བ་མང་པོ་མ་སྤྱད་པས། །</s>
    <s id="60:3">རྟག་ཏུ་ལས་ངན་བགྱིས་པའམ། །</s>
    <s id="60:4">[44a.2]བདག་གིས་མཐོ་བཙུན་རུས་རིགས་དང་། །ལོངས་སྤྱོད་དག་ནི་སྙེམས་པ་དང་། །</s>
    <s id="60:5">དར་ལ་བབ་པས་དྲེགས་གྱུར་ནས</s>
    <s id="60:6">རྟག་ཏུ་ལས་ངན་བགྱིས་པའམ། །</s>
    <s id="60:7">རྟག་ཏུ་ལོག་པའི་བསམ་བསྐྱེད་ནས། །</s>
  </p>
  <p id="61">
    <s id="61:1">ངག་གིས་ཚིག་ངན་སྨྲས་པ་དང་། །</s>
    <s id="61:2">ཁ་ན་མ་ཐོ་མ་མཐོང་ནས། །</s>
  </p>
  <p id="62">
    <s id="62:1">རྟག་ཏུ་ལས་ངན་ [44a.3]བགྱིས་པ་འམ། །</s>
    <s id="62:2">རྟག་ཏུ་བྱིས་པའི་བློ་སྤྱད་ནས། །</s>
  </p>
  <p id="63">
    <s id="63:1">མ་རིག་མུན་པས་སེམས་གཡོགས་དང་། །</s>
    <s id="63:2">མི་དགེའི་གྲོགས་པོའི་རྗེས་འབྲངས་ནས། །</s>
  </p>
  <p id="64">
    <s id="64:1">རྟག་ཏུ་ལས་ངན་བགྱིས་པ་འམ། །</s>
    <s id="64:2">རྩེད་མོ་དགའ་བ་རྣམས་ཀྱི་རྒྱུས། །</s>
    <s id="64:3">མྱ་ངན་དག་དང་ལྡན་འགྱུར་ཞིང་། །</s>
    <s id="64:4">འདོད་ཆགས་ [44a.4]ཞེ་སྡང་དཀྲིས་པས་ན། །</s>
  </p>
  <p id="65">
    <s id="65:1">དེ་སླད་སྡིག་རྣམས་བགྱིས་པ་འམ། །</s>
    <s id="65:2">མི་དགེའི་གྲོགས་པོ་བསྟེན་པ་དང་། །</s>
    <s id="65:3">ཕྲག་དོག་སེར་སྣ་བསམ་པ་དང་། །</s>
    <s id="65:4">དབུལ་ཕོངས་གྱ་གྱུ་སྤྱད་པས་ན། །</s>
  </p>
  <p id="66">
    <s id="66:1">དེ་སླད་སྡིག་རྣམས་བགྱིས་པ་འམ། །</s>
    <s id="66:2">སྡིག་མང་དག་ལ་མི་མོས་ཀྱང་། །</s>
    <s id="66:3">འཇིགས་སྐྲག་དག་དང་བཅས་ [44a.5]པའམ། །</s>
    <s id="66:4">རང་དབང་དག་ནི་མ་མཆིས་པས། །</s>
    <s id="66:5">དེ་སླད་སྡིག་རྣམས་བགྱིས་པ་འམ། །</s>
    <s id="66:6">རྣམ་པར་གཡེང་བའི་བསམ་པ་དང་། །</s>
    <s id="66:7">ཁོང་ཁྲོ་འཁོན་དུ་འཛིན་པ་དང་། །</s>
    <s id="66:8">བཀྲེས་སྐོམ་དག་གིས་གདུངས་པའི་རྒྱུས། །</s>
    <s id="66:9">དེ་སླད་སྡིག་རྣམས་བགྱིས་པ་འམ། །</s>
    <s id="66:10">བཟའ་དང་བཏུང་ [44a.6]དང་གོས་དག་དང་། །</s>
    <s id="66:11">བུད་མེད་དག་ལ་ཆགས་སྲིད་པའི། །</s>
    <s id="66:12">ཉོན་མོངས་མེས་ནི་བསྲེགས་པས་ན། །</s>
  </p>
  <p id="67">
    <s id="67:1">དེ་སླད་སྡིག་རྣམས་བགྱིས་པ་འམ། །</s>
    <s id="67:2">སངས་རྒྱས་ཆོས་དང་དགེ་འདུན་ལ། །</s>
    <s id="67:3">གུས་པའི་སེམས་ནི་མ་སྐྱེད་པའི། །</s>
    <s id="67:4">འདི་འདྲའི་སྡིག་མང་གང་བགྱིས་པ། །</s>
    <s id="67:5">དེང་ [44a.7]བདག་ཐམས་ཅད་སོ་སོར་བཤགས། །</s>
    <s id="67:6">རང་རྒྱལ་བྱང་ཆུབ་སེམས་དཔའ་ལ། །</s>
    <s id="67:7">གུས་པའི་སེམས་ནི་མ་མཆིས་པའི། །</s>
    <s id="67:8">འདི་འདྲའི་སྡིག་མང་གང་བགྱིས་པ། །</s>
    <s id="67:9">དེང་བདག་ཐམས་ཅད་སོ་སོར་བཤགས། །</s>
    <s id="67:10">མི་ཤེས་དམ་ཆོས་སྐུར་པ་དང་། །</s>
    <s id="67:11">ཕ་མ་སྲི་ཞུ་མ་ [44b] [44b.1]བགྱིས་པའི། །</s>
    <s id="67:12">དེ་འདྲའི་སྡིག་མང་གང་བགྱིས་པ། །</s>
    <s id="67:13">དེང་བདག་ཐམས་ཅད་སོ་སོར་བཤགས། །</s>
    <s id="67:14">གཏི་མུག་དང་ནི་ང་རྒྱལ་དང་། །</s>
    <s id="67:15">འདོད་ཆགས་ཞེ་སྡང་མཐུ་ཡིས་ནི། །</s>
    <s id="67:16">དེ་འདྲའི་སྡིག་མང་གང་བགྱིས་པ། །</s>
    <s id="67:17">དེང་བདག་ཐམས་ཅད་སོ་སོར་བཤགས། །</s>
    <s id="67:18">བདག་ [44b.2]གིས་ཕྱོགས་བཅུའི་འཇིག་རྟེན་ཁམས། །</s>
    <s id="67:19">སངས་རྒྱས་གྲངས་མེད་གང་མཆོད་པ། །</s>
    <s id="67:20">སེམས་ཅན་རྣམས་ནི་རབ་དྲངས་ནས། །</s>
  </p>
  <p id="68">
    <s id="68:1">སྡུག་བསྔལ་བགེགས་རྣམས་བྲལ་བགྱིད་ཤོག །</s>
  </p>
  <p id="69">
    <s id="69:1">སེམས་ཅན་དག་ནི་ཐམས་ཅད་ཀུན། །</s>
    <s id="69:2">ས་བཅུ་ལ་ནི་གནས་གྱུར་ཏེ། །</s>
  </p>
  <p id="70">
    <s id="70:1">བསོད་ [44b.3]ནམས་ཡེ་ཤེས་ཡོངས་རྫོགས་ནས། །</s>
  </p>
  <p id="71">
    <s id="71:1">མངོན་སངས་སྐྱེ་དགུ་འདྲེན་པར་ཤོག །</s>
  </p>
  <p id="72">
    <s id="72:1">བདག་གིས་སེམས་ཅན་ཀུན་གྱི་སླད། །</s>
    <s id="72:2">བསྐལ་བ་བརྒྱ་སྟོང་དཀའ་སྤྱད་ནས། །</s>
  </p>
  <p id="73">
    <s id="73:1">ཤེས་རབ་ཆེན་པོའི་སྟོབས་ཀྱིས་ནི། །</s>
    <s id="73:2">སྡུག་བསྔལ་རྒྱ་མཚོ་མཐར་བགྱིད་ཤོག །</s>
  </p>
  <p id="74">
    <s id="74:1">བདག་གིས་ [44b.4]སྲོག་ཆགས་ཀུན་གྱི་སླད། །</s>
    <s id="74:2">གསེར་འོད་མཆོག་ཏུ་རྣམ་པར་རྒྱལ། །</s>
  </p>
  <p id="75">
    <s id="75:1">ཟབ་མོའི་མདོ་སྡེ་བཤད་ནས་ནི། །</s>
    <s id="75:2">ལས་ངན་རྣམས་ནི་བསལ་བར་ཤོག །</s>
  </p>
  <p id="76">
    <s id="76:1">གང་ཞིག་བསྐལ་པ་བརྒྱ་སྟོང་དུ། །</s>
    <s id="76:2">སྡིག་ལྕི་དག་ནི་བགྱིས་པ་རྣམས། །</s>
    <s id="76:3">སྐད་ཅིག་ཙམ་ཞིག་མཐོལ་བཤགས་ [44b.5]ན། །</s>
  </p>
  <p id="77">
    <s id="77:1">སྡིག་པ་མང་པོ་མ་ལུས་བྱང་། །</s>
    <s id="77:2">གསེར་འོད་དམ་པ་འདི་བཞིན་དུ། །</s>
    <s id="77:3">དེ་ལྟར་བཤགས་པ་བགྱིས་གྱུར་ན། །</s>
  </p>
  <p id="78">
    <s id="78:1">སྡུག་བསྔལ་ལས་མང་ཐམས་ཅད་ཀུན། །</s>
    <s id="78:2">འདི་ཡི་དབང་གིས་མྱུར་དུ་འབྱང་། །</s>
    <s id="78:3">ཏིང་འཛིན་མཆོག་ནི་བརྒྱ་སྟོང་དང་། །</s>
    <s id="78:4">བསམ་གྱིས་མི་ [44b.6]ཁྱབ་གཟུངས་རྣམས་དང་། །</s>
    <s id="78:5">དབང་སྟོབས་བྱང་ཆུབ་ལམ་ཡན་ལག །</s>
    <s id="78:6">རྟག་ཏུ་སྒོམ་ཡང་སྐྱོ་མི་འགྱུར། །</s>
  </p>
  <p id="79">
    <s id="79:1">བདག་གིས་རིན་ཆེན་ཕུན་ཚོགས་ནས། ། ས་བཅུ་ལ་ནི་ཕྱིན་གྱུར་ནས། །</s>
  </p>
  <p id="80">
    <s id="80:1">སངས་རྒྱས་ཡོན་ཏན་ཡོངས་རྫོགས་ཏེ། །</s>
  </p>
  <p id="81">
    <s id="81:1">འཁོར་བར་འབབ་པ་སྒྲོལ་བར་ཤོག ། </s>
  </p>
  <p id="82">
    <s id="82:1">[44b.7]བདག་གིས་སངས་རྒྱས་མཚོ་ལས་ནི། །</s>
    <s id="82:2">ཤིན་ཏུ་ཟབ་མོ་ཡོན་ཏན་མཛོད། །</s>
    <s id="82:3">གྱ་ནོམ་ཡེ་ཤེས་བསམ་དཀའ་བ། །</s>
    <s id="82:4">ཕུན་སུམ་ཚོགས་པ་ཐོབ་པར་ཤོག །</s>
  </p>
  <p id="83">
    <s id="83:1">ཕྱོགས་བཅུའི་སངས་རྒྱས་ཐམས་ཅད་ཀུན། །</s>
    <s id="83:2">བདག་ལ་སོ་སོར་གཟིགས་དགོངས་ནས། །</s>
  </p>
  <p id="84">
    <s id="84:1">ཐུགས་རྗེ་ཆེན་པོའི་ [45a] [45a.1]ཐུགས་ཀྱིས་ནི། །</s>
    <s id="84:2">བདག་གིས་བཤགས་པ་བཞེས་སུ་གསོལ། །</s>
  </p>
  <p id="85">
    <s id="85:1">བདག་གིས་བསྐལ་པ་མང་པོར་ནི། །</s>
    <s id="85:2">ལས་ངན་མང་པོ་བགྱིས་པས་ན། །</s>
  </p>
  <p id="86">
    <s id="86:1">དེ་ཡི་དབང་གིས་སྡུག་བསྔལ་མྱོང་། །</s>
  </p>
  <p id="87">
    <s id="87:1">ཐུགས་རྗེས་བྱང་བར་མཛད་པར་སྨོན། །</s>
  </p>
  <p id="88">
    <s id="88:1">བདག་གིས་ལས་ངན་མང་ [45a.2]བགྱིས་པ། །</s>
    <s id="88:2">རྟག་ཏུ་མྱ་ངན་འཇིགས་སེམས་སྐྱེས། །</s>
    <s id="88:3">སྤྱོད་ལམ་བཞི་པོ་ཀུན་ཏུ་ཡང་། །</s>
    <s id="88:4">དགའ་བའི་འདུ་ཤེས་ཡོད་མ་མཆིས། །</s>
  </p>
  <p id="89">
    <s id="89:1">སངས་རྒྱས་ཐུགས་རྗེ་ཆེན་པོ་ལྡན། །</s>
  </p>
  <p id="90">
    <s id="90:1">སེམས་ཅན་འཇིགས་པ་སེལ་མཛད་ན། །</s>
  </p>
  <p id="91">
    <s id="91:1">བདག་གིས་བཤགས་པ་བཞེས་ནས་ནི། །</s>
    <s id="91:2">མྱ་ [45a.3]ངན་སྡུག་བསྔལ་བྲལ་བར་སྨོན། །</s>
  </p>
  <p id="92">
    <s id="92:1">བདག་ལ་ཉོན་མོངས་སྒྲིབ་པ་དང་། །</s>
    <s id="92:2">རྣམ་སྨིན་ལས་ནི་ཅི་མཆིས་པ། །</s>
    <s id="92:3">ཐུགས་རྗེ་ཆེན་པོའི་ཆབ་ཀྱིས་ནི། །རབ་བཀྲུས་བྱང་བར་མཛད་པར་སྨོན། །</s>
  </p>
  <p id="93">
    <s id="93:1">བདག་གིས་སྔོན་ཆད་སྡིག་པ་དང་། །</s>
    <s id="93:2">ད་ལྟར་ལས་ངན་བགྱིས་པ་རྣམས། །</s>
    <s id="93:3">[45a.4]རྩེ་གཅིག་སེམས་ཀྱིས་མནོལ་བཤགས་ན། །</s>
  </p>
  <p id="94">
    <s id="94:1">ཐམས་ཅད་རབ་ཏུ་བྱང་བར་ཤོག །</s>
  </p>
  <p id="95">
    <s id="95:1">མ་འོངས་པ་ཡི་ལས་ངན་རྣམས། །</s>
    <s id="95:2">བསྡམས་ཏེ་སློང་བར་ཡོང་མི་བགྱིད། །</s>
    <s id="95:3">གལ་ཏེ་འགལ་བ་མཆིས་ན་ཡང་། །</s>
    <s id="95:4">ནམས་ཀྱང་འཆབ་པར་ཡོང་མི་བགྱིད། །</s>
    <s id="95:5">ལུས་གསུམ་ [45a.5]ངག་གི་རྣམ་པ་བཞི། །</s>
    <s id="95:6">ཡིད་ཀྱི་ལས་ནི་རྣམ་པ་གསུམ། །</s>
    <s id="95:7">སེམས་ཅན་རྣམས་ནི་འཆིང་བགྱིད་པས། །</s>
    <s id="95:8">ཐོག་མ་མེད་ནས་རྒྱུན་མི་འཆད། །</s>
  </p>
  <p id="96">
    <s id="96:1">སྤྱོད་པ་འདི་གསུམ་དབང་གིས་ན། །</s>
  </p>
  <p id="97">
    <s id="97:1">མི་དགེ་ལས་བཅུ་བགྱིས་གྱུར་པས། །</s>
    <s id="97:2">དེ་འདྲའི་ནོངས་པ་མང་པོ་རྣམས། །</s>
    <s id="97:3">དེ་དག་ [45a.6]ཐམས་ཅད་སོ་སོར་བཤགས། །</s>
    <s id="97:4">བདག་གིས་ལས་ངན་མང་བགྱིས་པས། །</s>
    <s id="97:5">སྡུག་བསྔལ་རྣམ་སྨིན་རང་ཉིད་མྱོང་། །</s>
  </p>
  <p id="98">
    <s id="98:1">སངས་རྒྱས་རྣམས་ཀྱི་སྤྱན་སྔར་ནི། །</s>
    <s id="98:2">བསམ་པ་ཐག་པས་སོ་སོར་བཤགས། །</s>
    <s id="98:3">འཛམ་བུའི་གླིང་ནི་འདི་དག་དང་། །</s>
    <s id="98:4">འཇིག་རྟེན་ཁམས་ནི་གཞན་ [45a.7]དག་ཏུ། །</s>
    <s id="98:5">དགེ་བའི་ལས་མང་ཅི་མཆིས་པ། །</s>
    <s id="98:6">དེང་བདག་ཐམས་ཅད་ཡི་རང་ངོ་། །</s>
  </p>
  <p id="99">
    <s id="99:1">མི་དགེ་ལས་བཅུ་རབ་སྤངས་ནས། ། དགེ་བཅུ་ལམ་ནི་མངོན་བསྒྲུབས་ཏེ། ། ས་བཅུ་དག་ལ་རབ་གནས་ནས། ། ཕྱོགས་བཅུའི་སངས་རྒྱས་རྟག་མཐོང་སྨོན། །</s>
  </p>
  <p id="100">
    <s id="100:1">བདག་གིས་ [45b] [45b.1]ལུས་དང་ངག་ཡིད་ཀྱིས།</s>
    <s id="100:2">བསོད་ནམས་ཡེ་ཤེས་ལས་བསྒྲུབས་པའི། །</s>
    <s id="100:3">དགེ་བའི་རྩ་བ་འདི་ཡི་མཐུས། །བླ་མེད་ཡེ་ཤེས་མྱུར་གྲུབ་ཤོག །</s>
  </p>
  <p id="101">
    <s id="101:1">དེང་བདག་སྟོབས་བཅུའི་སྤྱན་སྔར་མངོན་སུམ་དུ། །</s>
    <s id="101:2">སྡུག་བསྔལ་བགེགས་མང་སྣ་ཚོགས་མཐོལ་ཞིང་བཤགས། །</s>
    <s id="101:3">བྱིས་པ་ [45b.2]སྲིད་གསུམ་རྨོངས་པའི་བགེགས་དག་དང་། །</s>
    <s id="101:4">རྟག་པར་ལས་ངན་ལྕི་བར་བགྱིས་པའི་བགེགས། །</s>
    <s id="101:5">བདག་གིས་ལོག་པའི་འདོད་པས་བསགས་པའི་བགེགས། །</s>
    <s id="101:6">རྟག་ཏུ་སྲིད་བསྐྱེད་འཁོར་བར་འགྱུར་བའི་བགེགས། །</s>
    <s id="101:7">འཇིག་རྟེན་འདི་ལ་མངོན་ཞེན་ཆགས་པའི་བགེགས། །</s>
    <s id="101:8">[45b.3]བྱིས་པ་ཐམས་ཅད་ཀུན་གྱི་ཉོན་མོངས་བགེགས། །</s>
    <s id="101:9">སེམས་མྱོས་རྣམ་གཡེང་ཕྱིན་ཅི་ལོག་པའི་བགེགས། །</s>
    <s id="101:10">མི་དགེ་གྲོགས་པོ་དག་ལ་བརྟེན་པའི་བགེགས། །</s>
    <s id="101:11">འཁོར་བ་དག་ལ་འདོད་ཆགས་ཞེན་པའི་བགེགས། །</s>
    <s id="101:12">ཞེ་སྡང་གཏི་མུག་གླེན་པས་སྡིག་བགྱིས་བགེགས། །</s>
    <s id="101:13">[45b.4]མི་ཁོམ་བརྒྱད་སྐྱེ་མི་དགེ་གྲོགས་པོའི་བགེགས། །</s>
    <s id="101:14">བསོད་ནམས་ཡོན་ཏན་མ་བསགས་པ་ཡི་བགེགས། །</s>
    <s id="101:15">དེང་བདག་རྒྱལ་བ་ཀུན་གྱི་སྤྱན་སྔར་ནི། །</s>
    <s id="101:16">སྡིག་པའི་ལས་ངན་མཐའ་ཡས་བགྱིས་པ་བཤགས། །</s>
    <s id="101:17">དེང་བདག་བདེ་གཤེགས་ཀུན་ལ་སྐྱབས་སུ་མཆི། །</s>
    <s id="101:18">[45b.5]བླ་མེད་ཡོན་ཏན་མཚོ་ལ་བདག་ཕྱག་འཚལ། །</s>
  </p>
  <p id="102">
    <s id="102:1">གསེར་གྱི་རི་ལྟར་ཕྱོགས་བཅུ་གསལ་མཛད་པ། །</s>
    <s id="102:2">བྱམས་དང་ཐུགས་རྗེས་བདག་ནི་གཟུང་དུ་གསོལ། །</s>
  </p>
  <p id="103">
    <s id="103:1">སྐུ་ནི་གསེར་མདོག་རྣམ་དག་དྲི་མི་མངའ། །</s>
  </p>
  <p id="104">
    <s id="104:1">སྤྱན་ནི་རྣམ་དག་བཻ་ཌཱུརྱ་དང་འདྲ། །</s>
  </p>
  <p id="105">
    <s id="105:1">དཔལ་དང་གཟི་བརྗིད་ [45b.6]གྲགས་དང་ལྡན་པའི་གཙོ། །</s>
    <s id="105:2">ཐུགས་རྗེ་ཤེས་རབ་ཉི་མས་མུན་སེལ་བ། །</s>
    <s id="105:3">སངས་རྒྱས་ཉི་མའི་འོད་ཀྱིས་ཀུན་གསལ་མཛད། །</s>
  </p>
  <p id="106">
    <s id="106:1">ཤིན་ཏུ་རྣམ་དག་དྲི་མེད་རྡུལ་དང་བྲལ། །</s>
  </p>
  <p id="107">
    <s id="107:1">ཐུབ་པའི་ཟླ་བས་གསལ་མཛད་རབ་བསིལ་བ། །</s>
    <s id="107:2">སེམས་ཅན་ཉོན་མོངས་གདུང་བ་སེལ་བར་ [45b.7]མཛད། །</s>
  </p>
  <p id="108">
    <s id="108:1">སུམ་ཅུ་རྩ་གཉིས་མཚན་གྱིས་རབ་བརྒྱན་ཅིང་། །</s>
    <s id="108:2">དཔེ་བྱད་བཟང་པོ་བརྒྱད་ཅུ་ཡོངས་སུ་རྫོགས། །</s>
  </p>
  <p id="109">
    <s id="109:1">ཡོན་ཏན་བསམ་དཀའ་མཚུངས་པ་མ་མཆིས་པས། །</s>
    <s id="109:2">ཉི་འོད་ལྟ་བུར་འཇིག་རྟེན་གསལ་བར་མཛད། །</s>
  </p>
  <p id="110">
    <s id="110:1">ཁ་དོག་བཻ་ཌཱུརྱ་འདྲ་དྲི་མེད་མངའ། །</s>
  </p>
  <p id="111">
    <s id="111:1">ཟླ་བ་ཉ་ [46a] [46a.1]ལྟར་ནམ་མཁའ་དག་ལ་བཞུགས། །</s>
  </p>
  <p id="112">
    <s id="112:1">ཤེལ་མཆོག་དམ་པའི་དྲ་བས་གསེར་སྐུ་བསྒྲིབས། །</s>
    <s id="112:2">འོད་ཟེར་སྣ་ཚོགས་དག་གིས་རབ་ཏུ་བརྒྱན། །</s>
  </p>
  <p id="113">
    <s id="113:1">འཁོར་བའི་སྡུག་བསྔལ་ཆུ་བོའི་ནང་དུ་ནི། །</s>
    <s id="113:2">རྒ་ནད་མྱ་ངན་ཆུ་ཡིས་དེད་པས་ན། །</s>
  </p>
  <p id="114">
    <s id="114:1">དེ་འདྲའི་སྡུག་བསྔལ་རྒྱ་མཚོ་བཟོད་དཀའ་བ། །</s>
    <s id="114:2">[46a.2]སངས་རྒྱས་ཉི་མའི་འོད་ཀྱིས་གཏན་དུ་བསྐམས། །</s>
    <s id="114:3">དེང་བདག་སྟོང་གསུམ་འཇིག་རྟེན་རྨད་བྱུང་གཙོ། །ཐམས་ཅད་མཁྱེན་པ་སྤྱི་བཏུད་ཕྱག་འཚལ་ལོ། །</s>
    <s id="114:4">འོད་ཟེར་རབ་གསལ་གསེར་མདོག་འདྲ་བའི་སྐུ། །</s>
    <s id="114:5">དཔེ་བྱད་དམ་པ་སྣ་ཚོགས་དག་གིས་བརྒྱན། །</s>
  </p>
  <p id="115">
    <s id="115:1">ཇི་ལྟར་རྒྱ་མཚོའི་ཆུ་ཚད་ [46a.3]ཤེས་དཀའ་ཞིང་། །</s>
    <s id="115:2">ས་ཆེན་རྡུལ་ནི་བགྲང་དུ་མ་མཆིས་དང་། །</s>
    <s id="115:3">ཇི་ལྟར་རི་རབ་སྲང་གྲངས་གཞལ་དཀའ་ཞིང་། །</s>
    <s id="115:4">ནམ་མཁའ་དག་ལ་མུ་མཐའ་མ་མཆིས་ལྟར། །</s>
    <s id="115:5">སངས་རྒྱས་རྣམས་ཀྱི་ཡོན་ཏན་དེ་བཞིན་ཏེ། །</s>
  </p>
  <p id="116">
    <s id="116:1">སེམས་ཅན་ཐམས་ཅད་ཀུན་གྱིས་རིག་མི་འགྱུར། །</s>
  </p>
  <p id="117">
    <s id="117:1">བསྐལ་པ་ [46a.4]ཚད་མེད་སྙེད་དུ་རབ་བསམས་ཀྱང་། །</s>
    <s id="117:2">ཡོན་ཏན་རྒྱ་མཚོའི་ཕ་མཐའ་རྟོགས་མི་འགྱུར། །</s>
  </p>
  <p id="118">
    <s id="118:1">ས་ཆེན་འདི་ཡི་རི་བྲག་ཇི་སྙེད་པ། །</s>
    <s id="118:2">རྡུལ་ཕྲན་བཞིན་དུ་གསེས་ཀྱང་བརྩིར་རུང་ཞིང་། །</s>
    <s id="118:3">རྒྱ་མཚོའི་ཆབ་ནི་སྤུ་རྩེས་གཞལ་རུང་ཡང་། །</s>
    <s id="118:4">སངས་རྒྱས་ཡོན་ཏན་བགྲང་བར་རྔོ་མི་ཐོགས། །</s>
  </p>
  <p id="119">
    <s id="119:1">[46a.5]སེམས་ཅན་ཐམས་ཅད་ལྷན་ཅིག་འདུས་ནས་ནི། །</s>
    <s id="119:2">བཅོམ་ལྡན་གྲགས་པའི་ཆོས་ནི་ཐམས་ཅད་དང་། །</s>
    <s id="119:3">མཚན་བཟང་རྣམ་དག་དཀོན་མཆོག་བསྔགས་བརྗོད་ཀྱང་། །</s>
    <s id="119:4">དེ་ཡི་ཕ་མཐའ་དཔག་པར་ཡོངས་མི་འགྱུར། །</s>
  </p>
  <p id="120">
    <s id="120:1">བདག་གི་དགེ་བའི་ལས་མང་ཅི་མཆིས་པས། །</s>
    <s id="120:2">མྱུར་ [46a.6]དུ་བླ་ན་མ་མཆིས་གཙོ་གྲུབ་ནས། །</s>
  </p>
  <p id="121">
    <s id="121:1">ཡང་དག་ཆོས་བཤད་སྐྱེ་དགུ་ཕན་བཏགས་ཏེ། །</s>
  </p>
  <p id="122">
    <s id="122:1">ཐམས་ཅད་སྡུག་བསྔལ་མང་ལས་ཐར་བགྱིད་ཤོག །</s>
  </p>
  <p id="123">
    <s id="123:1">བདུད་ཀྱི་དམག་ཚོགས་སྟོབས་ཆེན་རབ་བཏུལ་ནས། །</s>
  </p>
  <p id="124">
    <s id="124:1">བླ་མེད་དམ་ཆོས་འཁོར་ལོ་བསྐོར་བར་ཤོག །</s>
  </p>
  <p id="125">
    <s id="125:1">བསྐལ་པ་གྲངས་མེད་བསམ་མི་ [46a.7]ཁྱབ་གནས་ནས། །</s>
  </p>
  <p id="126">
    <s id="126:1">བདུད་རྩིའི་རོ་ཡིས་སེམས་ཅན་ཚིམ་བགྱིད་ཤོག །</s>
  </p>
  <p id="127">
    <s id="127:1">འདས་པའི་རྒྱལ་བ་རྣམས་ནི་ཇི་ལྟ་བཞིན། །</s>
    <s id="127:2">ཕ་རོལ་ཕྱིན་དྲུག་ཡོངས་སུ་རྫོགས་བགྱིད་ཤོག །</s>
  </p>
  <p id="128">
    <s id="128:1">འདོད་ཆགས་ཞེ་སྡང་གཏི་མུག་ཞི་གྱུར་ནས། །</s>
  </p>
  <p id="129">
    <s id="129:1">ཉོན་མོངས་བཏུལ་ཏེ་སྡུག་བསྔལ་བསལ་བར་ཤོག །</s>
  </p>
  <p id="130">
    <s id="130:1">བདག་ [46b] [46b.1]གིས་རྟག་ཏུ་ཚེ་རབས་དྲན་གྱུར་ནས། །</s>
  </p>
  <p id="131">
    <s id="131:1">འདས་པའི་སྐྱེ་བ་བརྒྱ་སྟོང་དྲན་པ་དང་། །</s>
    <s id="131:2">རྟག་པར་ཐུབ་པའི་གཙོ་བོ་དྲན་གྱུར་ཏེ། །</s>
  </p>
  <p id="132">
    <s id="132:1">སངས་རྒྱས་ཟབ་མོའི་ཆོས་ནི་ཐོས་པར་ཤོག །</s>
  </p>
  <p id="133">
    <s id="133:1">བདག་གི་དགེ་བའི་ལས་ནི་འདི་རྣམས་ཀྱིས། །</s>
    <s id="133:2">རྒྱལ་བ་ཚད་མེད་དག་ལ་བསྙེན་བཀུར་ནས། །</s>
  </p>
  <p id="134">
    <s id="134:1">མི་དགེ་བ་ཡི་ [46b.2]རྒྱུ་ཀུན་ཡོངས་སྤངས་ཏེ། །</s>
  </p>
  <p id="135">
    <s id="135:1">ཡང་དག་དམ་ཆོས་རྟག་ཏུ་སྒྲུབ་པར་ཤོག །</s>
  </p>
  <p id="136">
    <s id="136:1">འཇིག་རྟེན་ཐམས་ཅད་སེམས་ཅན་ཇི་སྙེད་པ། །</s>
    <s id="136:2">སྡུག་བསྔལ་སྤངས་ནས་བདེ་བ་ཐོབ་པར་ཤོག །</s>
  </p>
  <p id="137">
    <s id="137:1">དབང་པོ་མ་ཚང་ཇི་སྙེད་མཆིས་པ་དག །</s>
    <s id="137:2">དེ་དག་ལུས་ཀྱི་མཚན་རྣམས་ཡོངས་རྫོགས་ཤོག །</s>
  </p>
  <p id="138">
    <s id="138:1">སེམས་ཅན་ [46b.3]གང་ཞིག་ནད་ཀྱི་སྡུག་བསྔལ་གྱིས། །</s>
    <s id="138:2">ལུས་ནི་ཉམ་ཆུང་སྐྱབས་བགྱིད་མ་མཆིས་པ། །</s>
    <s id="138:3">ཐམས་ཅད་ནད་ཀྱི་སྡུག་བསྔལ་རབ་ཞི་ནས། །</s>
  </p>
  <p id="139">
    <s id="139:1">དབང་པོ་ཁ་དོག་མཐུ་ནི་རྒྱས་པར་ཤོག །</s>
  </p>
  <p id="140">
    <s id="140:1">གང་གིས་རྒྱལ་ཆོས་འགལ་བགྱིས་བསད་ལ་ཐུག །</s>
  </p>
  <p id="141">
    <s id="141:1">སྡུག་བསྔལ་མང་གཙེས་མྱ་ངན་རབ་སྐྱེས་ནས། ། </s>
  </p>
  <p id="142">
    <s id="142:1">[46b.4]དེ་ཡིས་སྡུག་བསྔལ་མི་བཟད་མྱོང་བའི་ཚེ། །</s>
    <s id="142:2">མགོན་སྐྱབས་དག་ནི་བགྱིད་པ་མ་མཆིས་དང་། །</s>
    <s id="142:3">གང་དག་གཞུ་བརྡེག་མཚོན་ཆས་བཅིངས་པ་དང་། །</s>
    <s id="142:4">གནོད་བྱེད་ཡོ་བྱད་སྣ་ཚོགས་ལུས་ཉོན་མོངས། །</s>
    <s id="142:5">མྱ་ངན་བརྒྱ་སྟོང་ཚད་མེད་མྱོང་བ་ན། །</s>
  </p>
  <p id="143">
    <s id="143:1">ལུས་སེམས་རབ་གཟེར་བདེ་བ་ཅུང་ [46b.5]ཟད་མེད། །</s>
  </p>
  <p id="144">
    <s id="144:1">དེ་དག་ཐམས་ཅད་བཅིངས་ཤིང་བརྡེགས་པ་དང་། །སྡུག་བསྔལ་ཉོན་མོངས་དག་ལས་ཐར་བར་ཤོག །</s>
  </p>
  <p id="145">
    <s id="145:1">བསད་ལ་ཐུག་པ་དག་ནི་སྲོག་ཐོབ་ནས། །</s>
  </p>
  <p id="146">
    <s id="146:1">སྡུག་བསྔལ་མང་པོ་ཐམས་ཅད་གཏན་ཟད་ཤོག །</s>
  </p>
  <p id="147">
    <s id="147:1">སེམས་ཅན་གང་ཞིག་བཀྲེས་སྐོམ་གདུངས་གྱུར་པ། །</s>
    <s id="147:2">རོ་ [46b.6]མཆོག་དམ་པ་སྣ་ཚོགས་འཐོབ་པར་ཤོག །</s>
  </p>
  <p id="148">
    <s id="148:1">ལོང་བས་གཟུགས་མཐོང་འོན་པས་སྒྲ་ཐོས་དང་། །</s>
    <s id="148:2">ཐེང་པོས་འགྲོ་ནུས་ལྐུགས་པ་སྨྲ་ནུས་ཤོག །</s>
  </p>
  <p id="149">
    <s id="149:1">དབུལ་ཕོངས་སེམས་ཅན་རིན་ཆེན་གཏེར་ཐོབ་ནས། །</s>
  </p>
  <p id="150">
    <s id="150:1">བང་མཛོད་རབ་རྒྱས་རྒུད་པ་མ་མཆིས་ཏེ། །</s>
  </p>
  <p id="151">
    <s id="151:1">ཐམས་ཅད་བདེ་མཆོག་དམ་པ་ [46b.7]རབ་རྙེད་ནས། །</s>
  </p>
  <p id="152">
    <s id="152:1">སེམས་ཅན་སྡུག་བསྔལ་མྱོང་བ་མ་མཆིས་ཤོག །</s>
  </p>
  <p id="153">
    <s id="153:1">ལྷ་མི་ཐམས་ཅད་མཐོང་བར་མོས་པ་ཡི། །</s>
    <s id="153:2">བྱད་བཞིན་དམ་པ་རབ་མཛེས་ཐོབ་གྱུར་ནས། །</s>
  </p>
  <p id="154">
    <s id="154:1">བདེ་བ་ཚད་མེད་མངོན་སུམ་མྱོང་གྱུར་ཏེ། །</s>
  </p>
  <p id="155">
    <s id="155:1">ལོངས་སྤྱོད་འབྱོར་རྒྱས་བསོད་ནམས་ལྡན་པར་ཤོག །</s>
  </p>
  <p id="156">
    <s id="156:1">སེམས་ཅན་ [47a] [47a.1]དེ་དག་རོལ་མོ་བསམས་པ་བཞིན། །</s>
    <s id="156:2">སྒྲ་མཆོག་མང་པོ་མངོན་དུ་འབྱུང་བར་ཤོག །</s>
  </p>
  <p id="157">
    <s id="157:1">ཆུ་འདོད་གསེར་གྱི་མེ་ཏོག་སྟེང་འཕྱོ་བ། །རབ་བསིལ་རྫིང་བུ་མངོན་དུ་སྣང་བར་ཤོག །</s>
  </p>
  <p id="158">
    <s id="158:1">སེམས་ཅན་དེ་དག་ཇི་ལྟར་བསམས་པ་བཞིན། །</s>
    <s id="158:2">བཟའ་བཏུང་གོས་དང་ཁྲི་དང་སྟན་ [47a.2]རྣམས་དང་། །</s>
    <s id="158:3">གསེར་དངུལ་དང་ནི་རིན་ཆེན་བཻ་ཌཱུརྱ། །</s>
    <s id="158:4">རྒྱན་ཕྲེང་ཐམས་ཅད་ཕུན་སུམ་ཚོགས་པར་ཤོག །</s>
  </p>
  <p id="159">
    <s id="159:1">སེམས་ཅན་མི་སྙན་ཐོས་པར་མི་འགྱུར་ཞིང་། །</s>
    <s id="159:2">ཕན་ཚུན་མི་མཐུན་མཐོང་བར་མ་གྱུར་ཅིག །</s>
  </p>
  <p id="160">
    <s id="160:1">ལུས་ཀྱི་བྱད་བཞིན་ཐམས་ཅད་རབ་མཛེས་ཤིང་། །</s>
    <s id="160:2">སོ་སོར་བྱམས་པའི་ [47a.3]སེམས་ཀྱིས་བརྩེ་བགྱིད་ཤོག །</s>
  </p>
  <p id="161">
    <s id="161:1">འཇིག་རྟེན་བདེ་བའི་ཡོ་བྱད་ལོངས་སྤྱོད་རྣམས། །</s>
    <s id="161:2">ཡིད་ལ་བསམས་ཚེ་ཐམས་ཅད་འབྱོར་པར་ཤོག །</s>
  </p>
  <p id="162">
    <s id="162:1">ནོར་རྣམས་རྙེད་པ་ཕོངས་པ་མ་མཆིས་པར། །</s>
    <s id="162:2">བགོ་བཤའ་བགྱིས་ཏེ་སེམས་ཅན་གཏོང་བར་ཤོག །</s>
  </p>
  <p id="163">
    <s id="163:1">བདུག་སྤོས་ཕྱེ་མ་དང་ནི་བྱུག་སྤོས་དང་། །</s>
    <s id="163:2">[47a.4]མེ་ཏོག་སྣ་ཚོགས་ཁ་དོག་གཅིག་མིན་པ། །</s>
    <s id="163:3">ཉིན་རེ་དུས་གསུམ་ཤིང་ལས་ལྷུང་གྱུར་ནས། །</s>
  </p>
  <p id="164">
    <s id="164:1">ཡིད་བཞིན་ལོངས་སྤྱོད་དགའ་བསྐྱེད་པར་ཤོག །</s>
  </p>
  <p id="165">
    <s id="165:1">སེམས་ཅན་ཐམས་ཅད་ཕྱོགས་བཅུའི་རྒྱལ་གཙོ་དང་། །ཐེག་གསུམ་རྣམ་དག་གྱ་ནོམ་ཆོས་ཀྱི་སྐུ། །བྱང་ཆུབ་སེམས་ [47a.5]དཔའ་དང་ནི་རང་རྒྱལ་དང་། །ཉན་ཐོས་དགེ་འདུན་མཆོད་པ་བགྱིད་པར་ཤོག །</s>
  </p>
  <p id="166">
    <s id="166:1">རྟག་ཏུ་མ་རབས་དག་ཏུ་མི་སྐྱེ་ཞིང་། །</s>
    <s id="166:2">མི་ཁོམ་བརྒྱད་པོ་དག་ཏུ་མི་ལྟུང་དང་། །</s>
    <s id="166:3">དལ་འབྱོར་མི་ཡི་གཙོ་བོར་སྐྱེས་གྱུར་ཏེ། །</s>
  </p>
  <p id="167">
    <s id="167:1">ཕྱོགས་བཅུའི་སངས་རྒྱས་རིམ་གྲོ་བགྱིད་པར་ཤོག །</s>
  </p>
  <p id="168">
    <s id="168:1">རྟག་པར་ [47a.6]ཕྱུག་པོ་དག་གི་ཁྱིམ་སྐྱེས་ཏེ། །</s>
  </p>
  <p id="169">
    <s id="169:1">ནོར་དང་རིན་ཆེན་བང་མཛོད་རྒྱས་པ་དང་། །</s>
    <s id="169:2">བྱེད་བཞིན་གྲགས་པ་དཔེ་ཟླ་མ་མཆིས་ཏེ། །</s>
  </p>
  <p id="170">
    <s id="170:1">ཚེ་རིང་བསྐལ་པ་གྲངས་མེད་གནས་པར་ཤོག །</s>
  </p>
  <p id="171">
    <s id="171:1">བུད་མེད་ཐམས་ཅད་ཀུན་ནི་ཕོར་གྱུར་ནས། །</s>
  </p>
  <p id="172">
    <s id="172:1">དཔའ་ཞིང་སེམས་རྣོ་བློ་གྲོས་ཤིན་ཏུ་ཆེ། །</s>
  </p>
  <p id="173">
    <s id="173:1">ཐམས་ [47a.7]ཅད་བྱང་ཆུབ་སེམས་དཔའི་ལམ་སྤྱད་ནས། །</s>
  </p>
  <p id="174">
    <s id="174:1">ཕ་རོལ་ཕྱིན་དྲུག་སྒྲུབ་ལ་བརྩོན་པར་ཤོག །</s>
  </p>
  <p id="175">
    <s id="175:1">རྟག་པར་ཕྱོགས་བཅུའི་སངས་རྒྱས་ཚད་མེད་སྙེད། །</s>
    <s id="175:2">རིན་ཆེན་ཤིང་རྒྱལ་དྲུང་དུ་གཤེགས་ནས་ནི། །</s>
    <s id="175:3">བཻ་ཌཱུརྱ་ཡི་གདན་ལ་རབ་བཞུགས་ཏེ། །</s>
  </p>
  <p id="176">
    <s id="176:1">ཆོས་ཀྱི་འཁོར་ལོ་བསྐོར་བ་མཐོང་བར་ [47b] [47b.1]ཤོག །</s>
  </p>
  <p id="177">
    <s id="177:1">གལ་ཏེ་འདས་པ་དང་ནི་ད་ལྟར་ཚེ། །</s>
    <s id="177:2">སྲིད་གསུམ་འཁོར་ནས་ལས་རྣམས་བགྱིས་པས་ན། །</s>
  </p>
  <p id="178">
    <s id="178:1">ཡིད་དུ་མི་མཆི་ངན་འགྲོ་ཐོབ་གྱུར་པ། །</s>
    <s id="178:2">ཐམས་ཅད་མ་ལུས་གཏན་དུ་བྱང་བར་ཤོག །</s>
  </p>
  <p id="179">
    <s id="179:1">སེམས་ཅན་ཐམས་ཅད་སྲིད་པའི་རྒྱ་མཚོར་ནི། །</s>
    <s id="179:2">འཁོར་བའི་ཞགས་པས་དམ་དུ་ [47b.2]བཅིངས་པ་ནི། །</s>
    <s id="179:3">ཤེས་རབ་རལ་གྲི་དག་གིས་བཅད་བསལ་ཏེ། །</s>
  </p>
  <p id="180">
    <s id="180:1">སྡུག་བསྔལ་སྤངས་ནས་བྱང་ཆུབ་མྱུར་ཐོབ་ཤོག །</s>
  </p>
  <p id="181">
    <s id="181:1">སེམས་ཅན་གང་གིས་འཛམ་གླིང་འདི་དག་དང་། །</s>
    <s id="181:2">ཡང་ན་འཇིག་རྟེན་གཞན་དག་ཏུ་ཡང་རུང་། །</s>
    <s id="181:3">བསོད་ནམས་རྒྱུན་མཆོག་སྣ་ཚོགས་ཅི་བསྒྲུབས་པ། །</s>
    <s id="181:4">[47b.3]དེ་དག་ཐམས་ཅད་ཀུན་ལ་ཡི་རང་ངོ་། །</s>
  </p>
  <p id="182">
    <s id="182:1">བསོད་ནམས་དངོས་པོ་དག་ལ་ཡི་རང་དང་། །</s>
    <s id="182:2">ལུས་དང་ངག་ཡིད་དགེ་བ་མང་བགྱིས་དེས། །</s>
    <s id="182:3">ལས་མཆོག་དམ་པ་འདི་དག་རྟག་འཕེལ་ནས། །</s>
  </p>
  <p id="183">
    <s id="183:1">བླ་མེད་བྱང་ཆུབ་ཆེན་པོ་མྱུར་ཐོབ་སྨོན། །</s>
  </p>
  <p id="184">
    <s id="184:1">ཕྱག་བགྱིས་སངས་རྒྱས་ཡོན་ཏན་བསྔགས་ [47b.4]པ་དང་། །</s>
    <s id="184:2">བསམ་པ་དང་ཞིང་རྙོག་པ་མ་མཆིས་པས། །</s>
    <s id="184:3">བསྔོ་ཞིང་སྨོན་ལམ་བཏབ་པའི་བསོད་ནམས་དེས། །</s>
    <s id="184:4">བསྐལ་པ་དྲུག་ཅུའི་ངན་འགྲོ་འདས་པར་སྨོན། །</s>
  </p>
  <p id="185">
    <s id="185:1">རིགས་ཀྱི་བུ་དང་རིགས་ཀྱི་བུ་མོ་དང་། །</s>
    <s id="185:2">བྲམ་ཟེ་ལ་སོགས་རིགས་མཆོག་དམ་པ་རྣམས། །</s>
    <s id="185:3">ཐལ་སྦྱར་རྩེ་ [47b.5]གཅིག་སངས་རྒྱས་བསྔགས་བརྗོད་ན། །</s>
  </p>
  <p id="186">
    <s id="186:1">སྐྱེ་བ་རྟག་པར་ཀུན་དུ་ཚེ་རབས་དྲན། །</s>
  </p>
  <p id="187">
    <s id="187:1">དབང་པོ་ཚང་ཞིང་ལུས་ནི་ཡོངས་རྫོགས་ཏེ། །</s>
  </p>
  <p id="188">
    <s id="188:1">ཡོན་ཏན་དམ་པ་ཐམས་ཅད་ཕུན་ཚོགས་འགྱུར། །</s>
  </p>
  <p id="189">
    <s id="189:1">མ་འོངས་པ་ཡི་སྐྱེ་བ་ཐམས་ཅད་དུ། །རྟག་པར་ལྷ་མི་རྣམས་ཀྱིས་བལྟ་བར་ཤོག །</s>
  </p>
  <p id="190">
    <s id="190:1">[47b.6]སངས་རྒྱས་གཅིག་དང་སངས་རྒྱས་བཅུ་དག་ལས། །དགེ་བའི་རྩ་བ་བསྒྲུབས་ནས་ཐོབ་པ་མིན། །</s>
  </p>
  <p id="191">
    <s id="191:1">སངས་རྒྱས་བརྒྱ་སྟོང་དགེ་རྩ་བསྐྱེད་པས་ན། །</s>
  </p>
  <p id="192">
    <s id="192:1">འགྱོད་ཚངས་ཆོས་འདི་ཐོས་པར་གྱུར་པ་ཡིན། །</s>
  </p>
  <p id="193">
    <s id="193:1">དེ་ནས་བཅོམ་ལྡན་འདས་ཀྱིས་དེ་སྐད་ཅེས་གསོལ་པ་གསན་པ་དང་།</s>
    <s id="193:2">[47b.7]བྱང་ཆུབ་སེམས་དཔའ་མཛེས་པའི་ཏོག་ལ་ལེགས་སོ་ལེགས་སོ་ཞེས་བསྔགས་པ་བརྗོད་ནས། །</s>
  </p>
  <p id="194">
    <s id="194:1">རིགས་ཀྱི་བུ་ཁྱོད་ཀྱིས་ཇི་ལྟར་རྨི་ལམ་དུ་གསེར་གྱི་རྔ་བོ་ཆེ་ལས་བྱུང་བའི་སྒྲས་དེ་བཞིན་གཤེགས་པའི་ཡོན་ཏན་བསྔགས་པ་བརྗོད་པ་དང་།</s>
    <s id="194:2">འགྱོད་ཚངས་བྱ་བའི་ཆོས་བསྟན་པ་ [48a] [48a.1]མཐོང་བ་གང་ཡིན་པ་དེ་གང་ལ་ལ་ཞིག་གིས་ཐོས་པར་གྱུར་ན་</s>
  </p>
  <p id="195">
    <s id="195:1">བསོད་ནམས་ཤིན་ཏུ་མང་པོ་འཐོབ་པར་འགྱུར་ཞིང་སེམས་ཅན་ལ་རྒྱ་ཆེར་ཕན་འདོགས་པ་དང་།</s>
    <s id="195:2">ཁ་ན་མ་ཐོ་བའི་སྒྲིབ་པ་ཡོངས་སུ་བྱང་བར་འགྱུར་རོ། །</s>
    <s id="195:3">ཁྱོད་ཀྱི་ལས་མཆོག་དམ་པ་འདི་དག་ཐམས་ཅད་ [48a.2]ནི་འདས་པའི་དུས་སུ་བསྔགས་པ་བརྗོད་ཅིང་སྨོན་ལམ་བཏབ་པའི་སྔོན་གྱི་བག་ཆགས་ཀྱི་རྒྱུ་རྐྱེན་དང་།</s>
    <s id="195:4">དེ་བཞིན་གཤེགས་པ་རྣམས་ཀྱིས་བྱིན་གྱིས་བརླབས་པའི་མཐུས་རྒྱུ་རྐྱེན་འདི་དག་ཁྱོད་ལ་བསྟན་པ་ཡིན་པར་རིག་པར་བྱའོ། །</s>
  </p>
  <p id="196">
    <s id="196:1">དེའི་ཚེ་འཁོར་མང་པོ་རྣམས་དེ་སྐད་ཅེས་ [48a.3]བཀའ་སྩལ་པ་ཐོས་ནས་</s>
    <s id="196:2">ཐམས་ཅད་རབ་ཏུ་དགའ་ཞིང་</s>
    <s id="196:3">མངོན་པར་ཡིད་ཆེས་ནས་བཀའ་བཞིན་དུ་སྤྱོད་པར་གྱུར་ཏོ། །</s>
  </p>
  <p id="197">
    <s id="197:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་རྨི་ལམ་ན་འགྱོད་ཚངས་བྱེད་པ་མཐོང་བའི་ལེའུ་སྟེ་བཞི་པའོ།། །།</s>
  </p>
</text>
