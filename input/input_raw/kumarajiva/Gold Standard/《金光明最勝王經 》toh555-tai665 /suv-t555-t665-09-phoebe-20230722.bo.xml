<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་བཅོམ་ལྡན་འདས་ཀྱིས་གཟུངས་སྔགས་དེ་བཀའ་སྩལ་ནས་</s>
  </p>
  <p id="2">
    <s id="2:1">བྱང་ཆུབ་ [76a.7]སེམས་དཔའ་སེམས་དཔའ་ཆེན་པོ་རྣམས་དང་། ལྷ་དང་། མི་དང་། འཁོར་མང་པོ་རྣམས་ལ་ཕན་གདགས་ཤིང་</s>
    <s id="2:2">དེ་ཁོ་ན་ཉིད་ཀྱི་དོན་དམ་པ་ཤིན་ཏུ་ཟབ་པ་ཁོང་དུ་ཆུད་པར་མཛད་པར་བཞེད་པའི་ཕྱིར་</s>
    <s id="2:3">སྟོང་པ་ཉིད་ཀྱི་རང་བཞིན་ཡང་བསྟན་པའི་ཆེད་དུ་ཚིགས་སུ་བཅད་དེ་ [76b] [76b.1]བཀའ་སྩལ་པ།</s>
    <s id="2:4">ང་ཡིས་མདོ་སྡེ་ཟབ་མོ་གཞན་དག་ལས། ཡང་དག་སྟོང་ཉིད་དམ་ཆོས་རྒྱས་བཤད་པ།</s>
    <s id="2:5">དེང་འདིར་མདོ་སྡེའི་རྒྱལ་པོ་འདི་ལས་ཀྱང་། སྟོང་ཉིད་བསམ་གྱིས་མི་ཁྱབ་མདོ་ཙམ་བཤད། །</s>
  </p>
  <p id="3">
    <s id="3:1">ཟབ་མོའི་ཆོས་ནི་རྒྱ་ཆེན་མང་པོ་ལ། །</s>
    <s id="3:2">སེམས་ཅན་ཤེས་མེད་རིག་པར་ [76b.2]མི་ནུས་པས། །</s>
    <s id="3:3">དེ་ཕྱིར་ངས་འདིར་མདོ་འདི་བསྟན་པས་ན། །</s>
  </p>
  <p id="4">
    <s id="4:1">སྟོང་པའི་ཆོས་ནི་རབ་ཏུ་རྟོགས་པར་འགྱུར། །</s>
  </p>
  <p id="5">
    <s id="5:1">ཐུགས་རྗེ་ཆེན་པོས་སེམས་ཅན་བརྩེ་བའི་ཕྱིར། །</s>
    <s id="5:2">ཤིན་ཏུ་ཐབས་མཁས་རྒྱུ་རྐྱེན་མཆོག་དག་གིས། །</s>
    <s id="5:3">ངས་དེང་འཁོར་འདུས་ཆེན་པོ་འདི་ནང་དུ། །</s>
    <s id="5:4">བསྟན་པས་ [76b.3]དེ་དག་སྟོང་དོན་གསལ་རྟོགས་འགྱུར། །</s>
  </p>
  <p id="6">
    <s id="6:1">ལུས་འདི་གྲོང་སྟོང་འདྲ་བར་ཤེས་བྱས་ཏེ། །</s>
  </p>
  <p id="7">
    <s id="7:1">རྒྱལ་པོ་དྲུག་གནས་ཕན་ཚུན་ཡོང་མི་ཤེས། །</s>
  </p>
  <p id="8">
    <s id="8:1">ཡུལ་དྲུག་རྐུན་པོ་ཐ་དད་དབང་གནས་པ། །</s>
    <s id="8:2">སོ་སོར་ཕན་ཚུན་མི་ཤེས་དེ་བཞིན་ནོ། །</s>
  </p>
  <p id="9">
    <s id="9:1">མིག་གི་དབང་པོ་རྟག་པར་གཟུགས་ལ་ལྟ། །</s>
    <s id="9:2">[76b.4]རྣ་བའི་དབང་པོ་སྒྲ་སྙན་རྒྱུན་མི་འཆད། །</s>
  </p>
  <p id="10">
    <s id="10:1">སྣ་ཡི་དབང་པོས་རྒྱུན་དུ་དྲི་ཡུལ་ནོམ། །</s>
    <s id="10:2">ལྕེ་ཡི་དབང་པོས་རྟག་པར་རོ་ཞིམ་མྱོང་། །</s>
  </p>
  <p id="11">
    <s id="11:1">ལུས་ཀྱི་དབང་པོས་ཡང་འཇམ་རེག་བྱ་ལེན། །</s>
  </p>
  <p id="12">
    <s id="12:1">ཡིད་ཀྱི་དབང་པོས་ཆོས་རིག་སྐྱོ་མི་ཤེས། །</s>
  </p>
  <p id="13">
    <s id="13:1">དབང་པོ་འདི་དྲུག་དངོས་པོའི་རྗེས་འབྲང་བས། །</s>
    <s id="13:2">སོ་ [76b.5]སོ་རང་ཡུལ་དག་པ་རྟོག་པ་བསྐྱེད། །</s>
  </p>
  <p id="14">
    <s id="14:1">རྣམ་ཤེས་སྒྱུ་སྤྲུལ་འདྲ་བས་ཡང་དག་མིན། །</s>
  </p>
  <p id="15">
    <s id="15:1">དབང་པོ་གནས་ནས་མི་དབེན་འདོད་པས་ཚོལ། །</s>
  </p>
  <p id="16">
    <s id="16:1">དཔེར་ན་མི་ཞིག་གྲོང་སྟོང་རྒྱུག་པ་ལྟར། །</s>
    <s id="16:2">རྣམ་ཤེས་དྲུག་པོ་དབང་གནས་དེ་བཞིན་ནོ། །</s>
  </p>
  <p id="17">
    <s id="17:1">སེམས་ནི་ཀུན་ཚོལ་གནས་ཀྱི་རྗེས་སུ་ [76b.6]འཇུག །</s>
  </p>
  <p id="18">
    <s id="18:1">དབང་རྟེན་ཡུལ་དམིགས་དངོས་པོ་རྣམ་རིག་པས། །</s>
    <s id="18:2">རྟག་པར་གཟུགས་སྒྲ་དྲི་རོ་རེག་ལ་སྲེད། །</s>
    <s id="18:3">ཆོས་ལ་སྤྱོད་པས་སྐད་ཅིག་ཙམ་མི་གནས། །</s>
    <s id="18:4">རྐྱེན་ནི་ཇི་བཞིན་དབང་དྲུག་ཀུན་རྒྱུག་པས། །</s>
    <s id="18:5">མཁའ་ལ་བྱ་འཕུར་ཐོགས་པ་མེད་པར་འདྲ། །</s>
  </p>
  <p id="19">
    <s id="19:1">དབང་པོ་རྟེན་བྱེད་ [76b.7]དེ་ལ་ལྟོས་ནས་ནི། །</s>
    <s id="19:2">ཕྱི་རོལ་ཡུལ་ནི་རྣམ་པར་རིག་པར་ནུས། །</s>
  </p>
  <p id="20">
    <s id="20:1">ལུས་འདི་ཤེས་མེད་བྱེད་པ་པོ་ཡང་མེད། །</s>
  </p>
  <p id="21">
    <s id="21:1">རང་བཞིན་མི་བརྟན་རྐྱེན་ལས་ལྟོས་ནས་འགྲུབ། །</s>
  </p>
  <p id="22">
    <s id="22:1">ཡང་དག་མ་ཡིན་རྣམ་རྟོག་ལས་སྐྱེས་པས། །</s>
    <s id="22:2">འཁྲུལ་འཁོར་བཞིན་དུ་ལས་ཀྱི་དབང་གིས་འཇུག །</s>
  </p>
  <p id="23">
    <s id="23:1">ས་ཆུ་མེ་ [77a] [77a.1]རླུང་ལྷན་ཅིག་ལུས་བསྒྲུབས་པས། །</s>
    <s id="23:2">རྒྱུ་རྐྱེན་ཇི་བཞིན་ཐ་དད་འབྲས་བུ་ཐོབ། །</s>
  </p>
  <p id="24">
    <s id="24:1">ལྷན་ཅིག་གནས་ཀྱང་ཕན་ཚུན་གནོད་བྱས་པས། །</s>
    <s id="24:2">སྦྲུལ་གདུག་བཞི་པོ་གཟེབ་གཅིག་གནས་པ་འདྲ། །</s>
  </p>
  <p id="25">
    <s id="25:1">འབྱུང་ཆེན་སྦྲུལ་བཞི་རང་བཞིན་ཐ་དད་པས། །</s>
    <s id="25:2">ལྷན་ཅིག་ [77a.2]གནས་ཀྱང་མཐོ་དང་དམའ་བ་ཡོད། །</s>
  </p>
  <p id="26">
    <s id="26:1">སྟེང་འོག་འགྲོ་ཞིང་ལུས་ནི་ཀུན་དུ་ཁྱབ། །</s>
  </p>
  <p id="27">
    <s id="27:1">འདི་དག་མཐར་ནི་ཟད་པའི་ཆོས་སུ་འགྲོ། །</s>
  </p>
  <p id="28">
    <s id="28:1">སྦྲུལ་གདུག་རྣམ་པ་བཞི་པོ་འདི་དག་ལས། །</s>
    <s id="28:2">ས་ཆུ་སྦྲུལ་གཉིས་ཕལ་ཆེར་ཐུར་དུ་འབྱིང་། །</s>
    <s id="28:3">མེ་རླུང་སྦྲུལ་གཉིས་རང་བཞིན་ཡང་བས་ [77a.3]ན། །</s>
  </p>
  <p id="29">
    <s id="29:1">མི་མཐུན་འདི་དབང་ནད་མང་སྐྱེ་བར་འགྱུར། །</s>
  </p>
  <p id="30">
    <s id="30:1">སེམས་དང་རྣམ་ཤེས་ལུས་འདི་གནས་ནས་ནི། །</s>
    <s id="30:2">དགེ་སྡིག་ལས་ནི་སྣ་ཚོགས་བྱེད་པས་ན། །</s>
  </p>
  <p id="31">
    <s id="31:1">ལྷ་མི་ངན་འགྲོ་གསུམ་དུ་སོང་ནས་ནི། །</s>
    <s id="31:2">ལས་སྟོབས་ཇི་བཞིན་ལུས་ནི་ལེན་པར་བྱེད། །</s>
  </p>
  <p id="32">
    <s id="32:1">ནད་དང་ཕྲད་ནས་ལུས་ནི་ [77a.4]ཤི་བའི་འོག །</s>
    <s id="32:2">བཤང་གཅི་མི་གཙང་ཐམས་ཅད་ཀུན་ཏུ་གང་། །</s>
    <s id="32:3">རུལ་མྱགས་འབུས་གཙེས་བལྟ་བར་ཡོང་མི་མོས། །</s>
    <s id="32:4">དུར་ཁྲོད་བོར་ནས་ཤིང་རུལ་འདྲ་བར་འགྱུར། །</s>
  </p>
  <p id="33">
    <s id="33:1">ཁྱོད་ཀྱི་ཆོས་རྣམས་དེ་ལྟར་བལྟ་བར་བྱོས། །</s>
  </p>
  <p id="34">
    <s id="34:1">ཅི་ཕྱིར་བདག་དང་སེམས་ཅན་ཡོད་པར་ [77a.5]འཛིན། །</s>
  </p>
  <p id="35">
    <s id="35:1">ཆོས་རྣམས་ཐམས་ཅད་འཛད་པས་མི་རྟག་སྟེ། །</s>
  </p>
  <p id="36">
    <s id="36:1">ཐམས་ཅད་མ་རིག་རྐྱེན་གྱི་མཐུ་ལས་བྱུང་། །</s>
  </p>
  <p id="37">
    <s id="37:1">འབྱུང་ཆེན་དེ་དག་ཡང་དག་མིན་པས་ན། །</s>
  </p>
  <p id="38">
    <s id="38:1">ཡང་དག་ཡོད་མིན་རང་བཞིན་སྐྱེ་མེད་པས། །</s>
    <s id="38:2">དེ་ཕྱིར་འབྱུང་ཆེན་ངོ་བོ་སྟོང་པར་བཤད། །</s>
  </p>
  <p id="39">
    <s id="39:1">འདི་དག་སྟོང་ [77a.6]ཞིང་ཡང་དག་མིན་རིག་བྱོས། །</s>
  </p>
  <p id="40">
    <s id="40:1">མ་རིག་རང་བཞིན་གཟོད་མ་ཉིད་ཀྱིས་མེད། །</s>
  </p>
  <p id="41">
    <s id="41:1">རྐྱེན་མང་མཐུ་ལྟོས་ཚོགས་ལས་ཡོད་པ་མིན། །</s>
  </p>
  <p id="42">
    <s id="42:1">དུས་རྣམས་ཀུན་ཏུ་ཡང་དག་བློས་སྟོང་པས། །</s>
    <s id="42:2">དེ་ཕྱིར་ང་ཡིས་མ་རིག་ཡིན་པར་བཤད། །</s>
  </p>
  <p id="43">
    <s id="43:1">འདུ་བྱེད་རྣམ་ཤེས་རྐྱེན་བྱས་མིང་ [77a.7]གཟུགས་ཡོད། །</s>
  </p>
  <p id="44">
    <s id="44:1">སྐྱེ་མཆེད་དྲུག་དང་རེག་ཚོར་རྗེས་སུ་སྐྱེ། །</s>
    <s id="44:2">སྲེད་ལེན་སྲིད་སྐྱེ་རྒ་ཤི་བསྐྱེད་པས་ན། །</s>
  </p>
  <p id="45">
    <s id="45:1">མྱ་ངན་སྨྲེ་སྔགས་འཁྲུག་པ་རྗེས་སུ་འབྲང་། །</s>
  </p>
  <p id="46">
    <s id="46:1">སྡུག་བསྔལ་སྣ་ཚོགས་ལས་ངན་རྟག་དཀྲིས་གཟེར། །</s>
    <s id="46:2">འཁོར་བར་འཁོར་བ་དག་ལ་ཚད་དུས་མེད། །</s>
  </p>
  <p id="47">
    <s id="47:1">རང་ [77b] [77b.1]བཞིན་ཡོད་མིན་ངོ་བོ་ཉིད་སྟོང་ཡང་། །</s>
    <s id="47:2">ཚུལ་བཞིན་མ་ཡིན་རྣམ་པར་རྟོག་པ་བསྐྱེད། །</s>
  </p>
  <p id="48">
    <s id="48:1">ང་ཡིས་ཉོན་མོངས་ཐམས་ཅད་རབ་སྤངས་ནས། །</s>
  </p>
  <p id="49">
    <s id="49:1">རྟག་པར་ཡང་དག་ཡེ་ཤེས་མངོན་རྒྱུ་བས། །</s>
    <s id="49:2">ལྔ་ཕུང་ཁང་ཁྱིམ་ཐམས་ཅད་སྟོང་རྟོགས་ནས། །</s>
  </p>
  <p id="50">
    <s id="50:1">བྱང་ཆུབ་ཡང་དག་གནས་ནི་བཙལ་ [77b.2]བ་ཡིན། །</s>
  </p>
  <p id="51">
    <s id="51:1">ང་ཡིས་བདུད་རྩི་གྲོང་ཆེན་སྒོ་ཕྱེ་ནས། །</s>
  </p>
  <p id="52">
    <s id="52:1">གྱ་ནོམ་བདུད་རྩི་སྣོད་ནི་བསྟན་པ་ཡིན། །</s>
  </p>
  <p id="53">
    <s id="53:1">ཡང་དག་བདུད་རྩི་རོ་ནི་བརྙེས་ནས་ཀྱང་། །</s>
    <s id="53:2">རྟག་པར་བདུད་རྩི་སྐྱེ་དགུ་སྦྱིན་པ་བཏང་། །</s>
  </p>
  <p id="54">
    <s id="54:1">ངས་ནི་ཆོས་ཀྱི་རྔ་ཆེན་དམ་པ་བརྡུངས། །</s>
    <s id="54:2">ངས་ནི་ཆོས་ཀྱི་དུང་ཆེན་མཆོག་ [77b.3]ཀྱང་བུས། །</s>
  </p>
  <p id="55">
    <s id="55:1">ངས་ནི་ཆོས་ཀྱི་སྒྲོན་ཆེན་རབ་ཀྱང་སྦར། །</s>
    <s id="55:2">ངས་ནི་ཆོས་ཀྱི་ཆར་ཆེན་དམ་པ་ཕབ། །</s>
  </p>
  <p id="56">
    <s id="56:1">ཉོན་མོངས་དགྲ་རྣམས་རབ་ཏུ་ཕམ་བྱས་ཏེ། །</s>
  </p>
  <p id="57">
    <s id="57:1">བླ་མེད་ཆོས་ཀྱི་རྒྱལ་མཚན་ཆེན་པོ་བསྒྲེང་། །</s>
    <s id="57:2">འཁོར་བའི་མཚོ་ལས་སྐྱེ་དགུ་རྨོངས་པ་བཟླས། །</s>
    <s id="57:3">ང་ཡིས་ངན་འགྲོ་ [77b.4]གསུམ་གྱི་སྒོ་ཡང་བཅད། །</s>
  </p>
  <p id="58">
    <s id="58:1">ཉོན་མོངས་འབར་མེས་སེམས་ཅན་རབ་བསྲེགས་ཏེ། །</s>
  </p>
  <p id="59">
    <s id="59:1">མགོན་དང་སྐྱབས་བྱེད་མེད་པ་དག་ལ་ནི། །</s>
    <s id="59:2">རབ་བསིལ་བདུད་རྩིའི་དེ་དག་ཚིམ་བྱས་ནས། །</s>
  </p>
  <p id="60">
    <s id="60:1">ལུས་དང་སེམས་ཀྱི་གདུང་བ་ཞི་བར་བྱས། །</s>
  </p>
  <p id="61">
    <s id="61:1">དེས་ན་ངས་ནི་བསྐལ་པ་ཚད་མེད་སྙེད། །</s>
    <s id="61:2">[77b.5]དེ་བཞིན་གཤེགས་པ་རྣམས་ལ་གུས་མཆོད་བྱས། །</s>
  </p>
  <p id="62">
    <s id="62:1">ཚུལ་ཁྲིམས་རབ་བསྲུངས་བྱང་ཆུབ་གཞོལ་ནས་ནི། །</s>
    <s id="62:2">ཆོས་སྐུ་བདེ་བའི་གནས་སུ་བཙལ་བ་ཡིན། །</s>
  </p>
  <p id="63">
    <s id="63:1">གཞན་ལ་མིག་དང་རྐང་ལག་རྣ་བ་དང་། །</s>
    <s id="63:2">བུ་དང་ཆུང་མ་བྲན་བཏང་ཕངས་པ་མེད། །</s>
  </p>
  <p id="64">
    <s id="64:1">ནོར་དང་རིན་ཆེན་ [77b.6]བདུན་གྱི་རྒྱན་ཕྲེང་དག །</s>
    <s id="64:2">སློང་བ་དག་ལ་ཐམས་ཅད་ཡོངས་སུ་བཏང་། །</s>
  </p>
  <p id="65">
    <s id="65:1">བཟོད་སོགས་ཕ་རོལ་ཕྱིན་པ་ཀུན་བསྒོམས་པས། །</s>
    <s id="65:2">ས་བཅུ་ཡོངས་རྫོགས་ཡང་དག་མངོན་སངས་རྒྱས། །</s>
    <s id="65:3">དེ་ཕྱིར་ང་ནི་ཐམས་ཅད་མཁྱེན་བརྗོད་ཀྱང་། །</s>
    <s id="65:4">སེམས་ཅན་གང་ཡང་གཞལ་བར་ནུས་པ་མེད། །</s>
  </p>
  <p id="66">
    <s id="66:1">[77b.7]གལ་ཏེ་སྟོང་གསུམ་སྟོང་ཆེན་འཇིག་རྟེན་ཁམས། །</s>
    <s id="66:2">ས་ཆེན་འདི་ལས་སྐྱེས་པའི་དངོས་རྣམས་དང་། །</s>
    <s id="66:3">ནགས་ཚལ་ལྗོན་ཤིང་སཱ་ལུ་ཏིལ་རྣམས་དང་། །འོད་མ་ལ་སོགས་ཡལ་ག་ཇི་སྙེད་པ། །</s>
    <s id="66:4">འདི་ལ་སོགས་པའི་དངོས་པོ་བཅད་གཏུབས་ཏེ</s>
  </p>
  <p id="67">
    <s id="67:1">ཐམས་ཅད་རྡུལ་ཕྲན་ཕྱེ་མར་བྱས་ [78a] [78a.1]པ་དག །</s>
    <s id="67:2">གང་ནི་བསྡུས་སྤུངས་ཚད་ནི་ཤེས་དཀའ་དང་། །</s>
    <s id="67:3">དེ་བཞིན་ནམ་མཁའི་ཁམས་ནི་གང་བ་ཡི། །</s>
    <s id="67:4">ཕྱོགས་བཅུའི་ཞིང་རྣམས་དག་ནི་ཐམས་ཅད་ན། །</s>
  </p>
  <p id="68">
    <s id="68:1">སྟོང་གསུམ་སྟོང་ཆེན་འཇིག་རྟེན་ཇི་སྙེད་པའི། །</s>
    <s id="68:2">ས་རྣམས་རྡུལ་གྱི་ཕྱེ་མར་བྱས་གྱུར་ན། །</s>
  </p>
  <p id="69">
    <s id="69:1">[78a.2]རྡུལ་གྱི་ཚད་ནི་བགྲང་བར་མི་ནུས་པས། །</s>
    <s id="69:2">སེམས་ཅན་ཐམས་ཅད་ཤེས་པ་ཅི་ཡོད་པ། །</s>
    <s id="69:3">ཤེས་པ་དེ་ཀུན་མི་གཅིག་རབ་བྱིན་ནས། །</s>
  </p>
  <p id="70">
    <s id="70:1">འདི་ལྟར་དེ་ཡི་ཤེས་པ་ཚད་མེད་པས། །</s>
    <s id="70:2">རྡུལ་ཕྲན་དེ་ཡི་གྲངས་ནི་ཤེས་རུང་ཡང་། །</s>
    <s id="70:3">བཅོམ་ལྡན་ཐུབ་པས་སྐད་ཅིག་གང་མཁྱེན་པ། །</s>
    <s id="70:4">[78a.3]ཤེས་ལྡན་དེ་དག་ལྷན་ཅིག་གཞལ་བཅུག་ན</s>
  </p>
  <p id="71">
    <s id="71:1">བསྐལ་པ་བྱེ་བ་མང་པོའི་གྲངས་སྙེད་དུ། །</s>
    <s id="71:2">ཆུང་ཟད་ཙམ་ཡང་བརྩི་ཞིང་ཤེས་མི་ནུས། །</s>
  </p>
  <p id="72">
    <s id="72:1">དེའི་ཚེ་འཁོར་མང་པོ་རྣམས་བཅོམ་ལྡན་འདས་ཀྱིས་སྟོང་པ་ཉིད་ཀྱི་རང་བཞིན་ཟབ་མོ་འདི་ལྟ་བུ་བཀས་བཤད་པ་ཐོས་པ་དང་།</s>
    <s id="72:2">[78a.4]སེམས་ཅན་ཚད་མེད་པ་སྙེད་འབྱུང་བ་ཆེན་པོ་བཞི་དང་།</s>
    <s id="72:3">ཕུང་པོ་ལྔ་པོ་དག་རང་བཞིན་ཉིད་ཀྱིས་སྟོང་པ་དང་།</s>
    <s id="72:4">དབང་པོ་དྲུག་དང་ཡུལ་དྲུག་པོ་དག་ཡང་དག་པ་མ་ཡིན་པས་འཆིང་བ་བསྐྱེད་པར་</s>
    <s id="72:5">མངོན་པར་རྟོགས་པར་གྱུར་ནས</s>
  </p>
  <p id="73">
    <s id="73:1">འཁོར་བ་ཡོངས་སུ་སྤངས་ཏེ།  ངེས་པར་ [78a.5]འབྱུང་བ་ཡང་དག་པར་སྒྲུབ་པར་སྨོན་ལམ་བཏབ་ནས་</s>
    <s id="73:2">ཤིན་ཏུ་དང་བའི་སེམས་ཀྱིས་རབ་ཏུ་དགའ་བར་གྱུར་པས་ཇི་སྐད་བསྟན་པ་བཞིན་དུ་གུས་པས་སྤྱོད་པར་གྱུར་ཏོ། །</s>
  </p>
  <p id="74">
    <s id="74:1">གསེར་འོད་དམ་པ་མཆོག་ཏུ་རྣམ་པར་རྒྱལ་བའི་མདོ་སྡེའི་རྒྱལ་པོ་ལས་སྟོང་པ་ཉིད་ཀྱི་རང་བཞིན་བསྟན་ [78a.6]པའི་ལེའུ་སྟེ་དགུ་པའོ།། །།</s>
  </p>
</text>
