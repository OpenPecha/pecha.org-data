<?xml version='1.0' encoding='utf-8'?>
<text>
  <p id="1">
    <s id="1:1">金光明最勝王經</s>
  </p>
  <p id="2">
    <s id="2:1">長者子流水品第二十五</s>
  </p>
  <p id="3">
    <s id="3:1">爾時，佛告菩提樹神：</s>
  </p>
  <p id="4">
    <s id="4:1">「善女天！爾時長者子流水，於往昔時，在天自在光王國內，</s>
    <s id="4:2">療諸眾生所有病苦，</s>
  </p>
  <p id="5">
    <s id="5:1">令得平復，</s>
    <s id="5:2">受安隱樂。</s>
  </p>
  <p id="6">
    <s id="6:1">時諸眾生以病除故，</s>
  </p>
  <p id="7">
    <s id="7:1">多修福業，</s>
  </p>
  <p id="8">
    <s id="8:1">廣行惠施，</s>
  </p>
  <p id="9">
    <s id="9:1">以自歡娛。</s>
  </p>
  <p id="10">
    <s id="10:1">即共往詣長者子所，</s>
  </p>
  <p id="11">
    <s id="11:1">咸生尊敬，</s>
  </p>
  <p id="12">
    <s id="12:1">作如是言：『善哉！善哉！大長者子！善能滋長福德之事，</s>
  </p>
  <p id="13">
    <s id="13:1">增益我等</s>
    <s id="13:2">安隱壽命，</s>
  </p>
  <p id="14">
    <s id="14:1">仁今實是大力醫王慈悲菩薩，</s>
  </p>
  <p id="15">
    <s id="15:1">妙閑醫藥，</s>
  </p>
  <p id="16">
    <s id="16:1">善療眾生無量病苦。』</s>
  </p>
  <p id="17">
    <s id="17:1">如是稱歎周遍城邑。</s>
  </p>
  <p id="18">
    <s id="18:1">「善女天！時長者子妻名水肩藏，有其二子，</s>
  </p>
  <p id="19">
    <s id="19:1">一名水滿；</s>
  </p>
  <p id="20">
    <s id="20:1">二名水藏。</s>
  </p>
  <p id="21">
    <s id="21:1">是時流水將其二子，</s>
  </p>
  <p id="22">
    <s id="22:1">漸次遊行城邑聚落，</s>
  </p>
  <p id="23">
    <s id="23:1">過空澤中深險之處，</s>
  </p>
  <p id="24">
    <s id="24:1">見諸禽獸豺狼狐玃鵰鷲之屬食血肉者，</s>
  </p>
  <p id="25">
    <s id="25:1">皆悉奔飛一向而去。</s>
  </p>
  <p id="26">
    <s id="26:1">時長者子作如是念：</s>
  </p>
  <p id="27">
    <s id="27:1">『此諸禽獸何因緣故，</s>
  </p>
  <p id="28">
    <s id="28:1">一向飛走？</s>
  </p>
  <p id="29">
    <s id="29:1">我當隨後暫往觀之。』</s>
  </p>
  <p id="30">
    <s id="30:1">即便隨去，</s>
  </p>
  <p id="31">
    <s id="31:1">見有大池，名曰野生，</s>
  </p>
  <p id="32">
    <s id="32:1">其水將盡，</s>
  </p>
  <p id="33">
    <s id="33:1">於此池中多有眾魚。</s>
  </p>
  <p id="34">
    <s id="34:1">流水見已，</s>
  </p>
  <p id="35">
    <s id="35:1">生大悲心。</s>
  </p>
  <p id="36">
    <s id="36:1">時有樹神示現半身，</s>
  </p>
  <p id="37">
    <s id="37:1">作如是語：『善哉！善哉！</s>
    <s id="37:2">善男子！汝有實義名流水者，</s>
  </p>
  <p id="38">
    <s id="38:1">可愍此魚，應與其水。</s>
  </p>
  <p id="39">
    <s id="39:1">有二因緣，名為流水：</s>
  </p>
  <p id="40">
    <s id="40:1">一能流水，</s>
  </p>
  <p id="41">
    <s id="41:1">二能與水。</s>
  </p>
  <p id="42">
    <s id="42:1">汝今應當隨名而作。』</s>
  </p>
  <p id="43">
    <s id="43:1">是時流水問樹神言：</s>
  </p>
  <p id="44">
    <s id="44:1">『此魚頭數為有幾何？』</s>
  </p>
  <p id="45">
    <s id="45:1">樹神答曰：『數滿十千。』</s>
  </p>
  <p id="46">
    <s id="46:1">「善女天！時長者子聞是數已，</s>
  </p>
  <p id="47">
    <s id="47:1">倍益悲心。</s>
  </p>
  <p id="48">
    <s id="48:1">時此大池為日所曝，</s>
  </p>
  <p id="49">
    <s id="49:1">餘水無幾，</s>
  </p>
  <p id="50">
    <s id="50:1">是十千魚將入死門，</s>
    <s id="50:2">旋身婉轉，</s>
  </p>
  <p id="51">
    <s id="51:1">見是長者心有所悕，</s>
  </p>
  <p id="52">
    <s id="52:1">隨逐瞻視，目未曾捨。</s>
  </p>
  <p id="53">
    <s id="53:1">時長者子，見是事已，</s>
  </p>
  <p id="54">
    <s id="54:1">馳趣四方，</s>
  </p>
  <p id="55">
    <s id="55:1">欲覓於水，竟不能得。</s>
  </p>
  <p id="56">
    <s id="56:1">復望一邊見有大樹，</s>
  </p>
  <p id="57">
    <s id="57:1">即便昇上折取枝葉</s>
  </p>
  <p id="58">
    <s id="58:1">為作蔭涼。</s>
  </p>
  <p id="59">
    <s id="59:1">復更推求，是池中水從何處來？</s>
  </p>
  <p id="60">
    <s id="60:1">尋覓不已，見一大河，名曰水生，</s>
  </p>
  <p id="61">
    <s id="61:1">時此河邊有諸漁人為取魚故，</s>
  </p>
  <p id="62">
    <s id="62:1">於河上流懸險之處，</s>
  </p>
  <p id="63">
    <s id="63:1">決棄其水，不令下過，</s>
  </p>
  <p id="64">
    <s id="64:1">於所決處，卒難修補。</s>
  </p>
  <p id="65">
    <s id="65:1">便作是念：『此崖深峻，</s>
  </p>
  <p id="66">
    <s id="66:1">設百千人，時經三月亦未能斷，</s>
  </p>
  <p id="67">
    <s id="67:1">況我一身而堪濟辦？』</s>
  </p>
  <p id="68">
    <s id="68:1">時長者子速還本城，</s>
  </p>
  <p id="69">
    <s id="69:1">至大王所，</s>
  </p>
  <p id="70">
    <s id="70:1">頭面禮足，</s>
  </p>
  <p id="71">
    <s id="71:1">却住一面，</s>
  </p>
  <p id="72">
    <s id="72:1">合掌恭敬</s>
    <s id="72:2">作如是言：『我為大王國土人民，治種種病，</s>
  </p>
  <p id="73">
    <s id="73:1">悉令安隱，</s>
  </p>
  <p id="74">
    <s id="74:1">漸次遊行至其空澤，</s>
  </p>
  <p id="75">
    <s id="75:1">見有一池，名曰野生，其水欲涸，</s>
  </p>
  <p id="76">
    <s id="76:1">有十千魚為日所曝，</s>
  </p>
  <p id="77">
    <s id="77:1">將死不久，</s>
  </p>
  <p id="78">
    <s id="78:1">惟願大王慈悲愍念，</s>
  </p>
  <p id="79">
    <s id="79:1">與二十大象暫往負水，</s>
  </p>
  <p id="80">
    <s id="80:1">濟彼魚命，如我與諸病人壽命。』</s>
  </p>
  <p id="81">
    <s id="81:1">爾時大王即勅大臣，速疾與此醫王大象。</s>
  </p>
  <p id="82">
    <s id="82:1">時彼大臣，奉王勅已，</s>
  </p>
  <p id="83">
    <s id="83:1">白長者子：</s>
  </p>
  <p id="84">
    <s id="84:1">『善哉大士！</s>
    <s id="84:2">仁今自可至象廐中，</s>
  </p>
  <p id="85">
    <s id="85:1">隨意選取二十大象，</s>
  </p>
  <p id="86">
    <s id="86:1">利益眾生，</s>
    <s id="86:2">令得安樂。』</s>
  </p>
  <p id="87">
    <s id="87:1">是時流水及其二子，將二十大象，</s>
  </p>
  <p id="88">
    <s id="88:1">又從酒家多借皮囊，</s>
  </p>
  <p id="89">
    <s id="89:1">往決水處，</s>
    <s id="89:2">以囊盛水，</s>
  </p>
  <p id="90">
    <s id="90:1">象負至池，</s>
  </p>
  <p id="91">
    <s id="91:1">瀉置池中，</s>
  </p>
  <p id="92">
    <s id="92:1">水即彌滿，還復如故。</s>
  </p>
  <p id="93">
    <s id="93:1">「善女天！時長者子，於池四邊周旋而視，</s>
  </p>
  <p id="94">
    <s id="94:1">時彼眾魚亦復隨逐循岸而行。</s>
  </p>
  <p id="95">
    <s id="95:1">時長者子復作是念：</s>
  </p>
  <p id="96">
    <s id="96:1">『眾魚何故隨我而行？</s>
  </p>
  <p id="97">
    <s id="97:1">必為飢火之所惱逼，</s>
  </p>
  <p id="98">
    <s id="98:1">復欲從我求索於食，我今當與。』</s>
  </p>
  <p id="99">
    <s id="99:1">爾時長者子流水告其子言：</s>
  </p>
  <p id="100">
    <s id="100:1">『汝取一象最大力者，</s>
  </p>
  <p id="101">
    <s id="101:1">速至家中啟父長者，</s>
  </p>
  <p id="102">
    <s id="102:1">家中所有可食之物，</s>
  </p>
  <p id="103">
    <s id="103:1">乃至父母食噉之分，</s>
  </p>
  <p id="104">
    <s id="104:1">及以妻子奴婢之分，</s>
  </p>
  <p id="105">
    <s id="105:1">悉皆收取，即可持來。』</s>
  </p>
  <p id="106">
    <s id="106:1">爾時二子受父教已，</s>
  </p>
  <p id="107">
    <s id="107:1">乘最大象速往家中，</s>
  </p>
  <p id="108">
    <s id="108:1">至祖父所，</s>
    <s id="108:2">說如上事。</s>
  </p>
  <p id="109">
    <s id="109:1">收取家中可食之物，</s>
  </p>
  <p id="110">
    <s id="110:1">置於象上，</s>
  </p>
  <p id="111">
    <s id="111:1">疾還父所，至彼池邊。</s>
  </p>
  <p id="112">
    <s id="112:1">是時流水見其子來，</s>
  </p>
  <p id="113">
    <s id="113:1">身心喜躍，</s>
  </p>
  <p id="114">
    <s id="114:1">遂取餅食遍散池中，</s>
  </p>
  <p id="115">
    <s id="115:1">魚得食已，悉皆飽足。</s>
  </p>
  <p id="116">
    <s id="116:1">便作是念：『我今施食令魚得命，</s>
  </p>
  <p id="117">
    <s id="117:1">願於來世當施法食充濟無邊。』</s>
  </p>
  <p id="118">
    <s id="118:1">復更思惟：</s>
  </p>
  <p id="119">
    <s id="119:1">『我先曾於空閑林處，見一苾芻讀大乘經，</s>
  </p>
  <p id="120">
    <s id="120:1">說十二緣生甚深法要。</s>
  </p>
  <p id="121">
    <s id="121:1">又經中說：「若有眾生臨命終時，</s>
  </p>
  <p id="122">
    <s id="122:1">得聞寶髻如來名者，</s>
  </p>
  <p id="123">
    <s id="123:1">即生天上。」</s>
  </p>
  <p id="124">
    <s id="124:1">我今當為是十千魚演說甚深十二緣起，</s>
  </p>
  <p id="125">
    <s id="125:1">亦當稱說寶髻佛名。</s>
  </p>
  <p id="126">
    <s id="126:1">然贍部洲有二種人，</s>
  </p>
  <p id="127">
    <s id="127:1">一者、深信大乘，二者、不信毀呰，</s>
  </p>
  <p id="128">
    <s id="128:1">亦當為彼增長信心。』</s>
  </p>
  <p id="129">
    <s id="129:1">時長者子作如是念：『我入池中，</s>
    <s id="129:2">可為眾魚說深妙法。』</s>
  </p>
  <p id="130">
    <s id="130:1">作是念已，即便入水唱言：</s>
  </p>
  <p id="131">
    <s id="131:1">『南謨過去寶髻如來、應、正遍知、明行足、善逝、世間解、無上士、調御丈夫、天人師、佛、世尊。</s>
  </p>
  <p id="132">
    <s id="132:1">此佛往昔修菩薩行時，作是誓願：</s>
  </p>
  <p id="133">
    <s id="133:1">「於十方界所有眾生，</s>
    <s id="133:2">臨命終時聞我名者，</s>
  </p>
  <p id="134">
    <s id="134:1">命終之後，</s>
  </p>
  <p id="135">
    <s id="135:1">得生三十三天。」』</s>
  </p>
  <p id="136">
    <s id="136:1">爾時流水復為池魚演說如是甚深妙法：</s>
  </p>
  <p id="137">
    <s id="137:1">『此有故彼有，</s>
  </p>
  <p id="138">
    <s id="138:1">此生故彼生，</s>
  </p>
  <p id="139">
    <s id="139:1">所謂無明緣行，</s>
  </p>
  <p id="140">
    <s id="140:1">行緣識，</s>
  </p>
  <p id="141">
    <s id="141:1">識緣名色，</s>
  </p>
  <p id="142">
    <s id="142:1">名色緣六處，</s>
  </p>
  <p id="143">
    <s id="143:1">六處緣觸，</s>
  </p>
  <p id="144">
    <s id="144:1">觸緣受，</s>
  </p>
  <p id="145">
    <s id="145:1">受緣愛，</s>
  </p>
  <p id="146">
    <s id="146:1">愛緣取，</s>
  </p>
  <p id="147">
    <s id="147:1">取緣有，</s>
  </p>
  <p id="148">
    <s id="148:1">有緣生，</s>
  </p>
  <p id="149">
    <s id="149:1">生緣老死憂悲苦惱。</s>
  </p>
  <p id="150">
    <s id="150:1">此滅故彼滅，</s>
  </p>
  <p id="151">
    <s id="151:1">所謂無明滅則行滅，</s>
  </p>
  <p id="152">
    <s id="152:1">行滅則識滅，</s>
  </p>
  <p id="153">
    <s id="153:1">識滅則名色滅，</s>
  </p>
  <p id="154">
    <s id="154:1">名色滅則六處滅，</s>
  </p>
  <p id="155">
    <s id="155:1">六處滅則觸滅，</s>
  </p>
  <p id="156">
    <s id="156:1">觸滅則受滅，</s>
  </p>
  <p id="157">
    <s id="157:1">受滅則愛滅，</s>
  </p>
  <p id="158">
    <s id="158:1">愛滅則取滅，</s>
  </p>
  <p id="159">
    <s id="159:1">取滅則有滅，</s>
  </p>
  <p id="160">
    <s id="160:1">有滅則生滅，</s>
  </p>
  <p id="161">
    <s id="161:1">生滅則老死滅，</s>
  </p>
  <p id="162">
    <s id="162:1">老死滅則憂悲苦惱滅，</s>
  </p>
  <p id="163">
    <s id="163:1">如是純極苦蘊悉皆除滅。』</s>
  </p>
  <p id="164">
    <s id="164:1">說是法已，</s>
  </p>
  <p id="165">
    <s id="165:1">復為宣說十二緣起相應陀羅尼曰：</s>
  </p>
  <p id="166">
    <s id="166:1">「『怛姪他_毘折儞_毘折儞_毘折儞_僧塞枳儞_僧塞枳儞_僧塞枳儞_毘爾儞_毘爾儞_毘爾儞莎訶_怛姪他_那弭儞那弭儞_那弭儞_殺雉儞_殺雉儞_殺雉儞颯鉢哩設儞_颯鉢哩設儞_颯鉢哩設儞莎訶_怛姪他_薜達儞_薜達儞_薜達儞_窒里瑟儞儞_窒里瑟儞儞_窒里瑟儞儞鄔波地儞_鄔波地儞_鄔波地儞_莎訶_怛姪他_婆毘儞婆毘儞_婆毘儞_闍底儞_闍底儞_闍底儞_闍摩儞儞_闍摩儞儞_闍摩儞儞莎訶』」</s>
  </p>
  <p id="167">
    <s id="167:1">爾時，世尊為諸大眾說長者子昔緣之時，</s>
  </p>
  <p id="168">
    <s id="168:1">諸人天眾歎未曾有。</s>
  </p>
  <p id="169">
    <s id="169:1">時四大天王各於其處，</s>
  </p>
  <p id="170">
    <s id="170:1">異口同音作如是說：</s>
  </p>
  <p id="171">
    <s id="171:1">「善哉釋迦尊，說妙法明呪；生福除眾惡，十二支相應。</s>
  </p>
  <p id="172">
    <s id="172:1">我等亦說呪，擁護如是法；</s>
  </p>
  <p id="173">
    <s id="173:1">若有生違逆，不善隨順者。</s>
  </p>
  <p id="174">
    <s id="174:1">頭破作七分，猶如蘭香梢；</s>
  </p>
  <p id="175">
    <s id="175:1">我等於佛前，共說其呪曰：</s>
  </p>
  <p id="176">
    <s id="176:1">「怛姪他_呬里謎_揭睇健_陀哩_旃荼哩地囇_騷伐囇_石呬伐囇_補囉布囇矩矩末底_崎囉末底_達地目契_窶嚕婆_母嚕婆_具荼母嚕健提_杜嚕杜嚕_毘囇_醫泥悉悉泥沓(徒洽，下同)婫達沓婫_鄔悉怛哩_烏率吒囉伐底_頞剌娑伐底鉢杜摩伐底_俱蘇摩伐底_莎訶」</s>
  </p>
  <p id="177">
    <s id="177:1">佛告善女天：</s>
  </p>
  <p id="178">
    <s id="178:1">「爾時長者子流水及其二子，</s>
  </p>
  <p id="179">
    <s id="179:1">為彼池魚施水施食，</s>
  </p>
  <p id="180">
    <s id="180:1">并說法已，</s>
  </p>
  <p id="181">
    <s id="181:1">俱共還家。</s>
  </p>
  <p id="182">
    <s id="182:1">是長者子流水，復於後時因有聚會，</s>
  </p>
  <p id="183">
    <s id="183:1">設眾伎樂，醉酒而臥。</s>
  </p>
  <p id="184">
    <s id="184:1">時十千魚同時命過，</s>
  </p>
  <p id="185">
    <s id="185:1">生三十三天，</s>
  </p>
  <p id="186">
    <s id="186:1">起如是念：『我等以何善業因緣生此天中？』</s>
  </p>
  <p id="187">
    <s id="187:1">便相謂曰：『我等先於贍部洲內，</s>
  </p>
  <p id="188">
    <s id="188:1">墮傍生中，共受魚身，</s>
  </p>
  <p id="189">
    <s id="189:1">長者子流水施我等水及以餅食，</s>
  </p>
  <p id="190">
    <s id="190:1">復為我等說甚深法十二緣起及陀羅尼，</s>
  </p>
  <p id="191">
    <s id="191:1">復稱寶髻如來名號，以是因緣，能令我等得生此天。</s>
  </p>
  <p id="192">
    <s id="192:1">是故我今咸應詣彼長者子所，報恩供養。』</s>
  </p>
  <p id="193">
    <s id="193:1">爾時十千天子即於天沒，</s>
  </p>
  <p id="194">
    <s id="194:1">至贍部洲大醫王所。</s>
  </p>
  <p id="195">
    <s id="195:1">時長者子在高樓上安隱而睡，</s>
  </p>
  <p id="196">
    <s id="196:1">時十千天子共以十千真珠瓔珞置其面邊，</s>
  </p>
  <p id="197">
    <s id="197:1">復以十千置其足處，</s>
  </p>
  <p id="198">
    <s id="198:1">復以十千置於右脇，</s>
  </p>
  <p id="199">
    <s id="199:1">復以十千置左脇邊，</s>
  </p>
  <p id="200">
    <s id="200:1">雨曼陀羅花、摩訶曼陀羅花，</s>
  </p>
  <p id="201">
    <s id="201:1">積至于膝，</s>
  </p>
  <p id="202">
    <s id="202:1">光明普照，</s>
  </p>
  <p id="203">
    <s id="203:1">種種天樂出妙音聲，</s>
  </p>
  <p id="204">
    <s id="204:1">令贍部洲有睡眠者皆悉覺悟，</s>
  </p>
  <p id="205">
    <s id="205:1">長者子流水亦從睡寤。</s>
  </p>
  <p id="206">
    <s id="206:1">是時十千天子為供養已，</s>
  </p>
  <p id="207">
    <s id="207:1">即於空中飛騰而去，</s>
  </p>
  <p id="208">
    <s id="208:1">於天自在光王國內，</s>
  </p>
  <p id="209">
    <s id="209:1">處處皆雨天妙蓮花，</s>
  </p>
  <p id="210">
    <s id="210:1">是諸天子復至本處，空澤池中雨眾天花，</s>
  </p>
  <p id="211">
    <s id="211:1">便於此沒，還天宮殿，</s>
  </p>
  <p id="212">
    <s id="212:1">隨意自在，受五欲樂。</s>
  </p>
  <p id="213">
    <s id="213:1">「天自在光王至天曉已，</s>
  </p>
  <p id="214">
    <s id="214:1">問諸大臣：『昨夜何緣忽現如是希有瑞相，放大光明？』</s>
  </p>
  <p id="215">
    <s id="215:1">大臣答言：</s>
  </p>
  <p id="216">
    <s id="216:1">『大王當知！</s>
    <s id="216:2">有諸天眾於長者子流水家中，</s>
  </p>
  <p id="217">
    <s id="217:1">雨四十千真珠瓔珞及天曼陀羅花，積至于膝。』</s>
  </p>
  <p id="218">
    <s id="218:1">王告臣曰：</s>
  </p>
  <p id="219">
    <s id="219:1">『詣長者家，喚取其子。』</s>
  </p>
  <p id="220">
    <s id="220:1">大臣受勅，</s>
  </p>
  <p id="221">
    <s id="221:1">即至其家，</s>
  </p>
  <p id="222">
    <s id="222:1">奉宣王命，喚長者子。</s>
  </p>
  <p id="223">
    <s id="223:1">時長者子即至王所。</s>
  </p>
  <p id="224">
    <s id="224:1">王曰：『何緣昨夜示現如是希有瑞相？』</s>
  </p>
  <p id="225">
    <s id="225:1">長者子言：</s>
  </p>
  <p id="226">
    <s id="226:1">『如我思惟，</s>
  </p>
  <p id="227">
    <s id="227:1">定應是彼池內眾魚，如經所說，</s>
  </p>
  <p id="228">
    <s id="228:1">命終之後得生三十三天，</s>
  </p>
  <p id="229">
    <s id="229:1">彼來報恩，</s>
  </p>
  <p id="230">
    <s id="230:1">故現如是希奇之相。』</s>
  </p>
  <p id="231">
    <s id="231:1">王曰：</s>
    <s id="231:2">『何以得知？』</s>
  </p>
  <p id="232">
    <s id="232:1">流水答言：</s>
  </p>
  <p id="233">
    <s id="233:1">『王可遣使，并我二子，往彼池所驗其虛實，彼十千魚為死為活？』</s>
  </p>
  <p id="234">
    <s id="234:1">王聞是語，</s>
  </p>
  <p id="235">
    <s id="235:1">即便遣使及子向彼池邊，</s>
  </p>
  <p id="236">
    <s id="236:1">見其池中多有曼陀羅花，積成大聚，</s>
  </p>
  <p id="237">
    <s id="237:1">諸魚並死，</s>
  </p>
  <p id="238">
    <s id="238:1">見已馳還為王廣說。</s>
  </p>
  <p id="239">
    <s id="239:1">王聞是已，心生歡喜，</s>
  </p>
  <p id="240">
    <s id="240:1">歎未曾有。」</s>
  </p>
  <p id="241">
    <s id="241:1">爾時，佛告菩提樹神：</s>
  </p>
  <p id="242">
    <s id="242:1">「善女天！汝今當知</s>
    <s id="242:2">昔時長者子流水者，即我身是；</s>
  </p>
  <p id="243">
    <s id="243:1">持水長者即妙幢是；</s>
  </p>
  <p id="244">
    <s id="244:1">彼之二子，長子水滿即銀幢是，</s>
  </p>
  <p id="245">
    <s id="245:1">次子水藏即銀光是；</s>
  </p>
  <p id="246">
    <s id="246:1">彼天自在光王者，即汝菩提樹神是；</s>
  </p>
  <p id="247">
    <s id="247:1">十千魚者即十千天子是。</s>
  </p>
  <p id="248">
    <s id="248:1">因我往昔以水濟魚，與食令飽，</s>
  </p>
  <p id="249">
    <s id="249:1">為說甚深十二緣起，并此相應陀羅尼呪，</s>
  </p>
  <p id="250">
    <s id="250:1">又為稱彼寶髻佛名，</s>
  </p>
  <p id="251">
    <s id="251:1">因此善根得生天上，</s>
  </p>
  <p id="252">
    <s id="252:1">今來我所，</s>
  </p>
  <p id="253">
    <s id="253:1">歡喜聽法。</s>
  </p>
  <p id="254">
    <s id="254:1">我皆當為授於阿耨多羅三藐三菩提記，</s>
  </p>
  <p id="255">
    <s id="255:1">說其名號。</s>
  </p>
  <p id="256">
    <s id="256:1">善女天！如我往昔於生死中，輪迴諸有，廣為利益，</s>
  </p>
  <p id="257">
    <s id="257:1">今無量眾生悉令次第成無上覺，與其授記，</s>
  </p>
  <p id="258">
    <s id="258:1">汝等皆應勤求出離，</s>
  </p>
  <p id="259">
    <s id="259:1">勿為放逸。」</s>
  </p>
  <p id="260">
    <s id="260:1">爾時大眾聞說是已，</s>
  </p>
  <p id="261">
    <s id="261:1">由大慈悲救護一切，</s>
  </p>
  <p id="262">
    <s id="262:1">勤修苦行，</s>
  </p>
  <p id="263">
    <s id="263:1">方能證獲無上菩提，</s>
    <s id="263:2">{悉皆悟解，}</s>
  </p>
  <p id="264">
    <s id="264:1">咸發深心，信受歡喜。</s>
  </p>
</text>
