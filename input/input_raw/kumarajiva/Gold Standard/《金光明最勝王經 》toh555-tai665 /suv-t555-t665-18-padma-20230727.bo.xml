<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་</s>
    <s id="1:2">སའི་ལྷ་མོ་བརྟན་མ་འཁོར་མང་པོའི་ནང་ནས་</s>
    <s id="1:3">སྟན་ལས་ལངས་ཏེ་</s>
    <s id="1:4">གུས་པས་ཐལ་མོ་སྦྱར་ནས་</s>
    <s id="1:5">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="2">
    <s id="2:1">[114a.7]བཅོམ་ལྡན་འདས་</s>
    <s id="2:2">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་</s>
    <s id="2:3">ད་ལྟར་རམ། སླད་མའི་དུས་ཀྱི་ཚེ་</s>
    <s id="2:4">གལ་ཏེ་གྲོང་ངམ། གྲོང་ཁྱེར་རམ། གྲོང་རྡལ་ལམ། རྒྱལ་པོའི་ཕོ་བྲང་ངམ།</s>
    <s id="2:5">དགོན་པའི་གནས་སམ། རི་འམ། ཕུག་གམ། ནགས་ཚལ་དག་ [114b] [114b.1]ན་ཡང་རུང་སྟེ་</s>
    <s id="2:6">མདོ་སྡེའི་རྒྱལ་པོ་འདི་སྤེལ་བར་བགྱིད་ན།</s>
  </p>
  <p id="3">
    <s id="3:1">བཅོམ་ལྡན་འདས་</s>
    <s id="3:2">བདག་དེར་མཆིས་ནས་</s>
    <s id="3:3">མཆོད་པ་དང་།</s>
    <s id="3:4">བཀུར་སྟི་དང་</s>
    <s id="3:5">ཡོངས་སུ་བསྲུང་བ་དང་། ཡོངས་སུ་བསྐྱབ་པ་བགྱིས་ཏེ་</s>
    <s id="3:6">རྒྱ་ཆེར་སྤེལ་བར་བགྱིད་དོ། །</s>
  </p>
  <p id="4">
    <s id="4:1">ས་ཕྱོགས་གང་ཡང་རུང་བ་དག་ཏུ་</s>
    <s id="4:2">ཆོས་སྨྲ་བའི་མཁན་ [114b.2]པོའི་ཆེད་དུ་</s>
    <s id="4:3">ཁྲི་མཐོན་པོ་བཙུགས་ཏེ་</s>
    <s id="4:4">མདོ་སྡེ་འདི་འཆད་པར་བགྱིད་ན།</s>
  </p>
  <p id="5">
    <s id="5:1">བདག་རྫུ་འཕྲུལ་གྱི་མཐུས་</s>
    <s id="5:2">ལུས་མི་གདའ་བར་བགྱིས་ནས་</s>
    <s id="5:3">དེར་མཆིས་ཏེ།</s>
  </p>
  <p id="6">
    <s id="6:1">དེའི་རྐང་པ་ནས་སྤྱི་བོས་འདེགས་པར་བགྱིད་དོ། །</s>
  </p>
  <p id="7">
    <s id="7:1">བདག་ཆོས་ཐོས་པར་གྱུར་ནས་ཀྱང་</s>
    <s id="7:2">ཤིན་ཏུ་དང་བའི་བསམ་པས་རབ་ཏུ་ [114b.3]དགའ་བར་བགྱིད་དོ། །</s>
  </p>
  <p id="8">
    <s id="8:1">ཆོས་ཀྱི་རོ་ཐོབ་པའི་དབང་གིས་</s>
    <s id="8:2">གཟི་བྱིན་འཕེལ་བར་འགྱུར་བས་</s>
    <s id="8:3">མགུ་བ་ཚད་མ་མཆིས་པ་ཐོབ་པར་འགྱུར་ཏེ།</s>
  </p>
  <p id="9">
    <s id="9:1">བདག་ཉིད་དེ་ལྟ་བུའི་ཕན་ཡོན་ཐོབ་པ་ཉིད་ཀྱིས་</s>
    <s id="9:2">ས་ཆེན་པོ་འདི་ཡང་དཔག་ཚད་སྟོང་ཕྲག་བརྒྱད་ཅུ་རྡོ་རྗེའི་དཀྱིལ་འཁོར་ལ་ཐུག་པ་ཚུན་ཆད་སའི་ [114b.4]བཅུད་ཐམས་ཅད་རབ་ཏུ་འཕེལ་བར་བགྱིད་དོ། །</s>
  </p>
  <p id="10">
    <s id="10:1">རྒྱ་མཚོ་བཞི་ཚུན་ཆད་ཀྱིས་ཆེན་པོ་ཇི་སྙེད་པ་དེ་དག་སའི་བཅུད་རྒྱས་ཤིང་རབ་ཏུ་གཤིན་པས་</s>
    <s id="10:2">སྔོན་བས་ཀྱང་ལྷག་པ་དང་། ཆེས་ཁྱད་པར་དུ་འཕགས་པར་བགྱིད་དོ། །</s>
  </p>
  <p id="11">
    <s id="11:1">འཛམ་བུའི་གླིང་འདི་ན་ཆུ་བོ་དང་། རྫིང་དང་། རྫིང་བུ་དང་། [114b.5]</s>
    <s id="11:2">ལྗོན་ཤིང་དང་། སྨན་དང་། ནགས་ཚལ་དང་།</s>
    <s id="11:3">མེ་ཏོག་དང་། འབྲས་བུ་དང་། རྩ་བ་དང་། སྡོང་བུ་དང་། ཡལ་ག་དང་། ལོ་མ་དང་། འབྲུ་རྣམ་པ་སྣ་ཚོགས་ཅི་མཆིས་པ་དེ་དག་ཀྱང་</s>
    <s id="11:4">དབྱིབས་མཛེས་ཤིང་ཡིད་དུ་མཆི་བ་དང་།</s>
    <s id="11:5">མང་པོ་ཀུན་གྱིས་བལྟ་བར་མོས་པ་དང་།</s>
    <s id="11:6">ཁ་ [114b.6]དོག་དང་། དྲི་ཕུན་སུམ་ཚོགས་པ་དང་</s>
    <s id="11:7">ལོངས་སྤྱོད་དུ་རུང་བར་བགྱིད་དོ། །</s>
  </p>
  <p id="12">
    <s id="12:1">སེམས་ཅན་གང་གིས་བཟའ་བ་དང་། བཏུང་བ་མཆོག་དེ་ལྟ་བུ་དག་ལ་ལོངས་སྤྱོད་པ་རྣམས་ཀྱང་</s>
    <s id="12:2">ཚེ་རིང་ཞིང་ཁ་དོག་དང་སྟོབས་དང་ལྡན་པ་དང་།</s>
    <s id="12:3">དབང་པོ་རྣམས་བདེ་ཞིང་</s>
    <s id="12:4">གཟི་བྱིན་འཕེལ་བ་དང་།</s>
    <s id="12:5">བྲོ་ [114b.7]ནད་རྣམས་མ་མཆིས་པ་དང་།</s>
    <s id="12:6">སེམས་ཀྱི་ཤེས་རབ་དཔའ་ཞིང་</s>
    <s id="12:7">ཅི་ཡང་རྩོལ་རྔོ་ཐོགས་པར་འགྱུར་ལགས་སོ། །</s>
    <s id="12:8">གཞན་ཡང་ས་ཆེན་པོ་འདི་ལས་ཇི་ཙམ་དུ་ཡོངས་སུ་སྤྱད་པར་བགྱི་བའི་</s>
    <s id="12:9">དངོས་པོ་བརྒྱ་སྟོང་ཇི་སྙེད་པ་ཐམས་ཅད་ཀྱང་ཕུན་སུམ་ཚོགས་པར་བགྱིད་ལགས་སོ། །</s>
    <s id="12:10">བཅོམ་ [115a] [115a.1]ལྡན་འདས་རྒྱུ་དང་རྐྱེན་དེས་ན་</s>
    <s id="12:11">འཛམ་བུའི་གླིང་རྣམས་སུ་རབ་ཏུ་བདེ་ཞིང་ལོ་ལེགས་པ་དང་།</s>
    <s id="12:12">མི་རྣམས་དར་ཞིང་རྒྱས་པ་དང་།</s>
    <s id="12:13">གནོད་པ་རྣམས་མ་མཆིས་པས་</s>
    <s id="12:14">སེམས་ཅན་ཇི་སྙེད་མཆིས་པ་དེ་དག་ཐམས་ཅད་བདེ་བ་མྱོང་བར་འགྱུར་ལགས་སོ། །</s>
    <s id="12:15">དེ་ལྟར་ལུས་དང་ [115a.2]སེམས་ཀྱིས་བདེ་བ་མྱོང་བར་གྱུར་ནས་</s>
  </p>
  <p id="13">
    <s id="13:1">ཀྱང་མདོ་སྡེའི་རྒྱལ་པོ་འདི་ལ་ཤིན་ཏུ་གུས་པ་བསྐྱེད་ནས་</s>
  </p>
  <p id="14">
    <s id="14:1">གང་དུ་གནས་ཀྱང་རུང་སྟེ། </s>
  </p>
  <p id="15">
    <s id="15:1">ཐམས་ཅད་ཀྱིས་ཡོངས་སུ་བཟུང་བ་དང་། མཆོད་པ་དང་། བཀུར་སྟི་དང་། བླ་མར་བགྱིས་ཤིང་བསྔགས་པ་བརྗོད་པར་སྨོན་པར་བགྱིའོ། །</s>
  </p>
  <p id="16">
    <s id="16:1">གཞན་ཡང་ [115a.3]ཆོས་འཆད་པའི་མཁན་པོ་ཆེན་པོ་དེ་དག་གང་དུ་ཆོས་འཆད་པའི་གནས་དེར་ཡང་མཆིས་ཏེ། </s>
  </p>
  <p id="17">
    <s id="17:1">སེམས་ཅན་རྣམས་ཀྱི་ཆེད་དུ་</s>
    <s id="17:2">མདོ་སྡེའི་རྒྱལ་པོ་དམ་པ་འདི་འཆད་པར་གསོལ་བ་གདབ་པར་བགྱིའོ། །</s>
  </p>
  <p id="18">
    <s id="18:1">དེ་ཅིའི་སླད་དུ་ཞེ་ན།</s>
    <s id="18:2">བཅོམ་ལྡན་འདས་</s>
    <s id="18:3">མདོ་སྡེ་འདི་བཤད་པའི་དབང་གིས་</s>
    <s id="18:4">བདག་ [115a.4]ཅག་འཁོར་དང་བཅས་པ་ཐམས་ཅད་ལ་སྨན་པར་འགྱུར་ཞིང་</s>
    <s id="18:5">འོད་དང་། ཁ་དོག་དང་། མཐུ་སྟོབས་དང་། དཔའ་ཞིང་གཟི་བྱིན་དང་ལྡན་པ་དང་།</s>
    <s id="18:6">བྱད་བཞིན་ཤིན་ཏུ་སྡུག་ཅིང་སྔོན་བས་ཆེས་ཁྱད་པར་དུ་འཕགས་པར་འགྱུར་བས་སོ། །</s>
  </p>
  <p id="19">
    <s id="19:1">བཅོམ་ལྡན་འདས་</s>
    <s id="19:2">བདག་སའི་ལྷ་མོ་བརྟན་ [115a.5]མ་ཡང་ཆོས་ཀྱི་རོས་ཚིམ་པར་གྱུར་པའི་དབང་གིས་</s>
    <s id="19:3">འཛམ་བུའི་གླིང་དཔག་ཚད་བདུན་སྟོང་ཚུན་ཆད་ས་ཐམས་ཅད་བཅུད་དང་ལྡན་པ་དང་།</s>
    <s id="19:4">སྔ་མ་བཞིན་དུ་</s>
    <s id="19:5">སེམས་ཅན་ཇི་སྙེད་པ་ཐམས་ཅད་ཀྱང་བདེ་བ་མྱོང་བར་བགྱིད་ལགས་སོ། །</s>
    <s id="19:6">དེ་ལྟ་བས་ན་བཅོམ་ལྡན་འདས་</s>
    <s id="19:7">དེའི་ཚེ་སེམས་ཅན་དེ་ [115a.6]དག་གིས་ཀྱང་བདག་གི་དྲིན་བསབ་པའི་སླད་དུ་</s>
    <s id="19:8">བདག་ཅག་གདོན་མི་འཚལ་བར་མདོ་སྡེ་འདི་མཉན་ནས་</s>
  </p>
  <p id="20">
    <s id="20:1">བཀུར་སྟི་དང་། རིམ་གྲོ་དང་། མཆོད་པ་དང་།</s>
    <s id="20:2">བླ་མར་བགྱིས་ནས་</s>
  </p>
  <p id="21">
    <s id="21:1">བསྔགས་པ་བརྗོད་པར་བགྱིའོ་</s>
    <s id="21:2">སྙམ་དུ་བསམ་པར་བགྱིའོ། །</s>
  </p>
  <p id="22">
    <s id="22:1">དེ་ལྟར་བསམས་ནས་ཀྱང་</s>
    <s id="22:2">གནས་ནས་བྱུང་སྟེ་</s>
  </p>
  <p id="23">
    <s id="23:1">[115a.7]གྲོང་དང་། གྲོང་ཁྱེར་དང་། གྲོང་རྡལ་དང་།</s>
    <s id="23:2">ཁང་ཁྱིམ་དང་།</s>
    <s id="23:3">དགོན་པའི་གནས་གང་དུ་ ཆོས་བཤད་པའི་འདུས་པ་དེར་མཆིས་ནས་</s>
  </p>
  <p id="24">
    <s id="24:1">ཆོས་བཤད་པའི་མཁན་པོ་ལ་སྤྱི་བོས་བཏུད་དེ་ཕྱག་བགྱིས་ནས་</s>
  </p>
  <p id="25">
    <s id="25:1">མདོ་སྡེ་འདི་མཉན་པར་བགྱིའོ། །</s>
  </p>
  <p id="26">
    <s id="26:1">མདོ་སྡེ་འདི་མཉན་ནས་ཀྱང་</s>
    <s id="26:2">སོ་སོ་ནས་རང་གི་ [115b] [115b.1]གནས་སུ་མཆིས་ཏེ་</s>
    <s id="26:3">རབ་ཏུ་དགའ་བའི་སེམས་བསྐྱེད་དེ།</s>
  </p>
  <p id="27">
    <s id="27:1">འདི་སྐད་དུ་བདག་ཅག་དེང་ཤིན་ཏུ་ཟབ་ཅིང་བླ་ན་མ་མཆིས་པའི་ཆོས་གྱ་ནོམ་པ་ཐོས་པས་</s>
    <s id="27:2">འདི་ནི་བསོད་ནམས་ཀྱི་ཕུང་པོ་བསམ་གྱིས་མི་ཁྱབ་པ་སྙེད་ཡོངས་སུ་བསྡུས་པར་གྱུར་ཏོ། །</s>
  </p>
  <p id="28">
    <s id="28:1">མདོ་སྡེའི་མཐུ་སྟོབས་ཀྱི་དབང་གིས་</s>
    <s id="28:2">[115b.2]བདག་ཅག་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་ཤིང་ མཐའ་མ་མཆིས་པ་སྙེད་ལ་</s>
    <s id="28:3">མཆོད་ཅིང་རིམ་གྲོ་བགྱིས་པས་</s>
    <s id="28:4">ངན་སོང་གསུམ་གྱི་སྡུག་བསྔལ་མི་བཟད་པ་དང་བྲལ་བར་གྱུར་ཏོ། །</s>
  </p>
  <p id="29">
    <s id="29:1">མ་འོངས་པའི་ཚེ་རབས་བརྒྱ་སྟོང་གི་བར་དུ་</s>
    <s id="29:2">ཡང་རྟག་པར་མཐོ་རིས་དང་མིའི་ནང་དུ་སྐྱེས་ནས་</s>
  </p>
  <p id="30">
    <s id="30:1">བདེ་ [115b.3]བ་མཆོག་མྱོང་བར་འགྱུར་རོ་</s>
    <s id="30:2">ཞེས་བརྗོད་པར་འགྱུར་རོ། །</s>
    <s id="30:3">དེའི་ཚེ་མི་མང་པོ་དེ་དག་སོ་སོ་ནས་སླར་རང་རང་གི་གནས་སུ་མཆིས་ནས་</s>
  </p>
  <p id="31">
    <s id="31:1">ཀྱང་སྐྱེ་བོ་མང་པོ་རྣམས་ལ་མདོ་སྡེའི་རྒྱལ་པོ་འདི་ལས་གསུངས་པའི་དཔེ་གཅིག་ཙམ་མམ།</s>
    <s id="31:2">ལེའུ་གཅིག་ཙམ་མམ།</s>
    <s id="31:3">སྔོན་གྱི་གཏམ་རྒྱུད་གཅིག་ཙམ་ [115b.4]མམ།</s>
    <s id="31:4">དེ་བཞིན་གཤེགས་པ་གཅིག་གི་མཚན་ཙམ་མམ།</s>
    <s id="31:5">བྱང་ཆུབ་སེམས་དཔའ་གཅིག་གི་མིང་ཙམ་མམ།</s>
    <s id="31:6">ཚིག་བཞི་པའི་ཚིགས་སུ་བཅད་པ་གཅིག་ཙམ་མམ།</s>
    <s id="31:7">ཡང་ཚིག་གཅིག་ཙམ་ཞིག་སེམས་ཅན་རྣམས་ལ་ཡང་དག་པར་སྟོན་པར་བགྱིད་དམ།</s>
    <s id="31:8">ཐ་ན་མདོ་སྡེ་འདིའི་ [115b.5]མཚན་ཙམ་ཞིག་བརྗོད་པར་བགྱིད་ན།</s>
  </p>
  <p id="32">
    <s id="32:1">བཅོམ་ལྡན་འདས་</s>
    <s id="32:2">སེམས་ཅན་དེ་དག་གང་ན་གནས་པའི་</s>
    <s id="32:3">ས་ཕྱོགས་དེ་དག་ཐམས་ཅད་བཅུད་དང་ལྡན་ཞིང་</s>
    <s id="32:4">གཞན་བས་ལྷག་པར་འགྱུར་བ་དང་།</s>
    <s id="32:5">ས་ཆེན་པོ་ལས་སྐྱེ་བར་འགྱུར་བའི་དངོས་པོ་ཐམས་ཅད་ཀྱང་</s>
    <s id="32:6">རྒྱ་ཆེར་རབ་ཏུ་འཕེལ་ཞིང་རབ་ཏུ་རྒྱས་ [115b.6]པར་འགྱུར་བས་</s>
    <s id="32:7">སེམས་ཅན་རྣམས་ཤིན་ཏུ་བདེ་བའི་ལོངས་སྤྱོད་མྱོང་བར་འགྱུར་རོ། །</s>
    <s id="32:8">རིན་པོ་ཆེ་དང་ནོར་མང་བར་འགྱུར།</s>
  </p>
  <p id="33">
    <s id="33:1">སྦྱིན་པ་ལེགས་པར་གཏོང་བར་འགྱུར། </s>
  </p>
  <p id="34">
    <s id="34:1">རྟག་པར་སེམས་བརྟན་ཞིང་</s>
    <s id="34:2">དཀོན་མཆོག་གསུམ་ལ་ཤིན་ཏུ་མངོན་པར་ཡིད་ཆེས་པར་འགྱུར་ལགས་སོ། །</s>
    <s id="34:3">[115b.7]དེ་སྐད་ཅེས་གསོལ་པ་དང་།</s>
    <s id="34:4">དེ་ནས་བཅོམ་ལྡན་འདས་ཀྱིས་སའི་ལྷ་མོ་བརྟན་མ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="35">
    <s id="35:1">སེམས་ཅན་གང་ལ་ལ་ཞིག་གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་ལས་ཐ་ན་ཚིག་གཅིག་ཙམ་ཞིག་ཐོས་པར་གྱུར་ན་ ཡང་</s>
    <s id="35:2">ཚེ་འཕོས་པའི་འོག་ [116a] [116a.1]ཏུ་</s>
    <s id="35:3">སུམ་ཅུ་རྩ་གསུམ་དང་། ལྷའི་གནས་གཞན་དག་ཏུ་སྐྱེ་བར་འགྱུར་རོ། །</s>
    <s id="35:4">སེམས་ཅན་གང་ལ་ལ་ཞིག་མདོ་སྡེའི་རྒྱལ་པོ་འདི་མཆོད་པར་འདོད་པའི་ཕྱིར་</s>
    <s id="35:5">ཁང་ཁྱིམ་དག་རབ་ཏུ་བརྒྱན་ནས་</s>
  </p>
  <p id="36">
    <s id="36:1">བླ་རེ་གཅིག་བྲེ་བར་བྱེད་དམ།</s>
    <s id="36:2">བ་དན་གཅིག་ཙམ་དཔྱངས་པར་བྱེད་ན་</s>
  </p>
  <p id="37">
    <s id="37:1">རྒྱུ་དང་རྐྱེན་ [116a.2]དེས་</s>
    <s id="37:2">ལྷའི་རིས་དྲུག་པོ་དག་ཏུ་ཇི་ལྟར་བསམས་པ་བཞིན་དུ་སྐྱེ་བར་འགྱུར་བས་</s>
    <s id="37:3">རིན་པོ་ཆེ་སྣ་བདུན་གྱི་གཞལ་མེད་ཁང་མཆོག་དམ་པ་དག་ལ་ཡིད་བཞིན་དུ་ལོངས་སྤྱོད་པར་འགྱུར།</s>
  </p>
  <p id="38">
    <s id="38:1">སོ་སོ་ནས་ལྷའི་བུ་མོ་བདུན་སྟོང་དང་ཕན་ཚུན་ལྷན་ཅིག་རྩེ་ཞིང་</s>
    <s id="38:2">ཉིན་མཚན་རྟག་པར་ཁྱད་པར་དུ་འཕགས་པའི་ [116a.3]བདེ་བ་བསམ་གྱིས་མི་ཁྱབ་པ་དག་ལ་ལོངས་སྤྱོད་པར་འགྱུར་རོ། །</s>
    <s id="38:3">དེ་སྐད་ཅེས་བཀའ་སྩལ་པ་དང་།</s>
    <s id="38:4">དེ་ནས་བཅོམ་ལྡན་འདས་ལ་སའི་ལྷ་མོ་བརྟན་མས་འདི་སྐད་ཅེས་གསོལ་ཏོ། །</s>
  </p>
  <p id="39">
    <s id="39:1">བཅོམ་ལྡན་འདས་</s>
    <s id="39:2">རྒྱུ་དང་རྐྱེན་དེས་ན་</s>
    <s id="39:3">འཁོར་བཞི་པོ་ལས་གང་ལ་ལ་ཞིག་ཆོས་ཀྱི་སྟན་ལ་མཆིས་ནས་ [116a.4]</s>
    <s id="39:4">ཆོས་འདི་ཡང་དག་པར་སྟོན་པ་ན།</s>
  </p>
  <p id="40">
    <s id="40:1">བདག་གདུགས་མཚན་དུ་གང་ཟག་དེ་ལ་ཡོངས་སུ་སྲུང་ཞིང་ཡོངས་སུ་སྐྱོབ་པར་བགྱིད་ན། </s>
  </p>
  <p id="41">
    <s id="41:1">རང་གི་ལུས་མི་གདའ་བར་བགྱིས་ནས་</s>
  </p>
  <p id="42">
    <s id="42:1">ཆོས་ཀྱི་སྟན་གྱི་དྲུང་དུ་མཆིས་ཏེ་</s>
  </p>
  <p id="43">
    <s id="43:1">དེའི་རྐང་པ་ལ་འདེགས་པར་བགྱིད་ལགས་སོ། །</s>
    <s id="43:2">བཅོམ་ལྡན་འདས་</s>
    <s id="43:3">མདོ་སྡེ་འདི་ལྟ་བུ་འདི་ནི་ [116a.5]</s>
    <s id="43:4">སེམས་ཅན་དེ་དག་གིས་སངས་རྒྱས་བརྒྱ་སྟོང་དུ་མ་ལས་དགེ་བའི་རྩ་བ་བསྐྲུན་པས་ན་</s>
    <s id="43:5">འཛམ་བུའི་གླིང་འདིར་རྒྱ་ཆེར་འཕེལ་ཞིང་ནུབ་པར་མི་འགྱུར་བ་ལགས་སོ། །</s>
    <s id="43:6">སེམས་ཅན་གང་གིས་མདོ་སྡེ་འདི་མཉན་པར་བགྱིད་པ་དེ་དག་ནི་</s>
    <s id="43:7">སླད་མའི་དུས་ཀྱི་ཚེ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཚད་མ་མཆིས་པ་སྙེད་ [116a.6]ཀྱི་བར་དུ་</s>
    <s id="43:8">ལྷ་དང་མིའི་ནང་དུ་རྟག་པར་བདེ་བ་མཆོག་ལ་ལོངས་སྤྱོད་པར་འགྱུར།</s>
  </p>
  <p id="44">
    <s id="44:1">སངས་རྒྱས་མང་པོ་དང་མཇལ་ནས་</s>
    <s id="44:2">མྱུར་དུ་བླ་ན་མེད་པར་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར།</s>
  </p>
  <p id="45">
    <s id="45:1">ངན་སོང་གསུམ་དང་འཁོར་བའི་སྡུག་བསྔལ་མྱོང་བར་མི་འགྱུར་ལགས་སོ། །</s>
    <s id="45:2">[116a.7]དེ་ནས་བཅོམ་ལྡན་འདས་ལ་སའི་ལྷ་མོ་བརྟན་མས་ཡང་འདི་སྐད་ཅེས་གསོལ་ཏོ། །</s>
  </p>
  <p id="46">
    <s id="46:1">བཅོམ་ལྡན་འདས་</s>
    <s id="46:2">བདག་ལ་སྔགས་ཀྱི་སྙིང་པོ་ལྷ་དང་མི་རྣམས་ལ་ཕན་འདོགས་ཤིང་</s>
    <s id="46:3">ཐམས་ཅད་ལ་བདེ་བར་བགྱིད་པ་མཆིས་ཏེ།</s>
  </p>
  <p id="47">
    <s id="47:1">སྐྱེས་པ་དང་། བུད་མེད་དང་། འཁོར་བཞི་པོ་དག་ལས་གང་ལ་ལ་ཞིག་ [116b] [116b.1]</s>
    <s id="47:2">བདག་གི་ལུས་ཡང་དག་པ་མངོན་སུམ་དུ་མཐོང་བར་འཚལ་བ་</s>
    <s id="47:3">དེས་སེམས་རྩེ་གཅིག་ཏུ་གཟུངས་འདི་ཡོངས་སུ་འཛིན་པར་བགྱིད་ན།</s>
  </p>
  <p id="48">
    <s id="48:1">ཇི་ལྟར་སྨོན་པ་ཐམས་ཅད་ཡིད་བཞིན་དུ་འགྲུབ་པར་བགྱིད་དོ། །</s>
  </p>
  <p id="49">
    <s id="49:1">འདི་ལྟ་སྟེ། ནོར་དང་རིན་པོ་ཆེའི་གཏེར་དང་།</s>
    <s id="49:2">མངོན་པར་ཤེས་པ་དང་།</s>
    <s id="49:3">ཚེ་རིང་བའི་ [116b.2]སྨན་དམ་པ་གཉེར་བ་དང་།</s>
    <s id="49:4">སེམས་ཅན་གྱི་ནད་མང་པོ་གསོ་བ་དང་།</s>
    <s id="49:5">ཕྱིར་རྒོལ་བའི་དགྲ་ཕམ་པར་བགྱི་བ་དང་ཐ་དད་པར་སྨྲ་བ་རྣམས་ཚར་གཅོད་པར་འཚལ་ན་</s>
  </p>
  <p id="50">
    <s id="50:1">ཁང་པ་གཙང་མར་བགྱིས་ཏེ་</s>
  </p>
  <p id="51">
    <s id="51:1">དཀྱིལ་འཁོར་བགྱིའོ། །</s>
  </p>
  <p id="52">
    <s id="52:1">ལུས་བཀྲུས་ཏེ་</s>
    <s id="52:2">གོས་སར་པ་གཙང་མ་བགོས་ནས་</s>
  </p>
  <p id="53">
    <s id="53:1">རྩྭའི་སྟན་གྱི་སྟེང་དུ་མཆིས་ [116b.3]ཏེ་</s>
    <s id="53:2">རིང་བསྲེལ་དང་སྐུ་གཟུགས་ཀྱི་སྤྱན་སྔར་རམ།</s>
    <s id="53:3">ཡང་ན་རིང་བསྲེལ་དང་བཅས་པའི་མཆོད་རྟེན་གྱི་དྲུང་དུ་</s>
    <s id="53:4">བདུག་པ་བསྲེགས་ཏེ།</s>
  </p>
  <p id="54">
    <s id="54:1">མེ་ཏོག་གཏོར་ནས་</s>
    <s id="54:2">བཟའ་བ་དང་། བཏུང་བ་དག་གིས་མཆོད་པ་བགྱིས་ཏེ།</s>
  </p>
  <p id="55">
    <s id="55:1">ཟླ་བ་ཡར་གྱི་ངོ་ཚེས་བརྒྱད་ལ་སྐར་མ་རྒྱལ་རྫོགས་པ་ན་</s>
    <s id="55:2">གཡར་འདྲེན་པའི་སྔགས་ [116b.4]འདི་བཟླ་བར་བགྱིའོ། །</s>
  </p>
  <p id="56">
    <s id="56:1">ཏདྱ་ཐཱ།</s>
    <s id="56:2">ཙི་ལི་ཙི་ལི།</s>
    <s id="56:3">ཙུ་རུ་ཙུ་རུ།</s>
    <s id="56:4">ཀུ་རུ་ཀུ་རུ།</s>
    <s id="56:5">ཀུ་ཊུ་ཀུ་ཊུ།</s>
    <s id="56:6">ཏོ་ཊུ་ཏོ་ཊུ།</s>
    <s id="56:7">བ་ཧ་བ་ཧ།</s>
    <s id="56:8">བ་རི་ཤ་བ་རི་ཤ་སྭཱ་ཧཱ།</s>
    <s id="56:9">བཅོམ་ལྡན་འདས་</s>
    <s id="56:10">རིག་སྔགས་འདི་འཁོར་བཞི་པོ་ལས་གང་ལ་ལ་ཞིག་གིས་</s>
    <s id="56:11">ལན་བརྒྱ་རྩ་བརྒྱད་བཟླས་ནས་</s>
    <s id="56:12">བདག་གཡར་འདྲེན་པར་བགྱིད་ན་ [116b.5]</s>
    <s id="56:13">བདག་གིས་དེའི་ཆེད་དུ་གཡར་འདྲེན་པ་དེར་མཆི་བར་འགྱུར་ལགས་སོ། །</s>
    <s id="56:14">གཞན་ཡང་བཅོམ་ལྡན་འདས་</s>
    <s id="56:15">སེམས་ཅན་གང་ལ་ལ་ཞིག་བདག་དངོས་པོ་མངོན་སུམ་དུ་མངོན་པར་མཐོང་ཞིང་ལྷན་ཅིག་གཏམ་བགྱིད་པར་འཚལ་ན་</s>
  </p>
  <p id="57">
    <s id="57:1">ཡང་སྔ་མ་བཞིན་དུ་ཆོ་ག་བཤམས་ནས་</s>
    <s id="57:2">གཟུངས་འདི་བཟླས་པར་ [116b.6]བགྱིའོ། །</s>
  </p>
  <p id="58">
    <s id="58:1">ཏདྱ་ཐཱ།</s>
    <s id="58:2">ཨཉྩ་ནི།</s>
    <s id="58:3">ཀྱ་ལི་ཀྵ་ནི།</s>
    <s id="58:4">ཤི་ཤི་དྷ་རི།</s>
    <s id="58:5">ཧ་ཧ་ཧི་ཧི།</s>
    <s id="58:6">ཀུ་རུ་བ་རེ་སྭཱ་ཧཱ།</s>
    <s id="58:7">བཅོམ་ལྡན་འདས་</s>
    <s id="58:8">གང་ལ་ལ་ཞིག་སྔགས་འདི་འདོན་པ་ན་</s>
    <s id="58:9">ལན་བརྒྱ་རྩ་བརྒྱད་བཟླས་ནས་</s>
    <s id="58:10">སྔགས་སྔ་མ་ཡང་འདོན་པར་བགྱིད་ན་</s>
    <s id="58:11">བདག་གདོན་མི་འཚལ་བར་ལུས་མངོན་དུ་བསྟན་ནས་</s>
  </p>
  <p id="59">
    <s id="59:1">དེས་ཇི་ [116b.7]ལྟར་སྨོན་པ་ཐམས་ཅད་ཡོངས་སུ་རྫོགས་པར་བགྱིད་པས་</s>
    <s id="59:2">ནམ་ཡང་ཆབ་མི་འཚལ་བར་བགྱིད་དོ། །</s>
  </p>
  <p id="60">
    <s id="60:1">གལ་ཏེ་སྔགས་འདི་འདོན་པར་འཚལ་ན་</s>
    <s id="60:2">སྔར་ལུས་བསྲུང་བའི་སྔགས་འདི་འདོན་པར་བགྱིའོ། །</s>
  </p>
  <p id="61">
    <s id="61:1">ཏདྱ་ཐཱ།</s>
    <s id="61:2">ཤི་རི་ཤི་རི།</s>
    <s id="61:3">བཱ་ཤ་ཀ་ཏི།</s>
    <s id="61:4">ཏ་ཏི་ཀུཊྚི།</s>
    <s id="61:5">པཱུ་ཏ།</s>
    <s id="61:6">པཱུ་དེ་རི།</s>
    <s id="61:7">པཱུ་དེ་རི། [117a] [117a.1]</s>
    <s id="61:8">ཊི་ཊེ་པ་ཊི།</s>
    <s id="61:9">ཀུ་ཀུ་ཊི།</s>
    <s id="61:10">ཀ་བ་ཙི་ལི་སྭཱ་ཧཱ།</s>
    <s id="61:11">བཅོམ་ལྡན་འདས་</s>
    <s id="61:12">སྔགས་འདི་འདོན་པའི་ཚེ་ཚོན་སྣ་ལྔའི་སྐུད་པ་བླངས་ནས་</s>
  </p>
  <p id="62">
    <s id="62:1">སྔགས་ལན་ཉི་ཤུ་རྩ་གཅིག་བཟླས་ཏེ། </s>
  </p>
  <p id="63">
    <s id="63:1">མདུད་པ་ཉི་ཤུ་རྩ་གཅིག་བགྱིས་ནས། </s>
  </p>
  <p id="64">
    <s id="64:1">དཔུང་པ་གཡོན་པ་ལ་བཅིངས་ན་</s>
    <s id="64:2">སླན་ཆད་ལུས་བསྲུང་ [117a.2]བ་བགྱིས་པས་</s>
    <s id="64:3">འཇིགས་པ་མ་མཆིས་པར་འགྱུར་རོ། །</s>
    <s id="64:4">གང་ལ་ལ་ཞིག་སེམས་རྩེ་གཅིག་ཏུ་སྔགས་འདི་ཟློས་པར་བགྱིད་ན།</s>
  </p>
  <p id="65">
    <s id="65:1">བསམ་པ་རྣམས་ཡིད་བཞིན་དུ་འགྲུབ་པར་འགྱུར་ཏེ། </s>
  </p>
  <p id="66">
    <s id="66:1">བདག་ཤོ་བེ་མི་མཆི་སྟེ། </s>
  </p>
  <p id="67">
    <s id="67:1">བདག་གི་དབང་དུ་སངས་རྒྱས་དང་ཆོས་དང་དགེ་འདུན་དཀོན་མཆོག་གསུམ་ [117a.3]བཞུགས་པས་</s>
    <s id="67:2">མད་པ་ཉིད་དུ་རབ་ཏུ་མཁྱེན་པར་འགྱུར་ལགས་སོ། །</s>
    <s id="67:3">དེ་ནས་བཅོམ་ལྡན་འདས་ཀྱིས་སའི་ལྷ་མོ་བརྟན་མ་ལ་བཀའ་སྩལ་པ།</s>
    <s id="67:4">ཁྱོད་ཡང་དག་པའི་བདེན་ཚིག་གི་སྔགས་ཀྱིས་བཏབ་པའི་</s>
    <s id="67:5">མདོ་སྡེའི་རྒྱལ་པོ་འདི་དང་། ཆོས་སྨྲ་བ་དག་ལ་ཡོངས་སུ་བསྲུང་བར་བྱས་པ་</s>
    <s id="67:6">ལེགས་ [117a.4]སོ་ལེགས་སོ། །</s>
  </p>
  <p id="68">
    <s id="68:1">རྒྱུ་དང་རྐྱེན་འདིས་</s>
    <s id="68:2">ཁྱོད་བསོད་ནམས་ཀྱི་རྣམ་པར་སྨིན་པ་ཚད་མེད་པ་སྙེད་འཐོབ་པར་འགྱུར་རོ། །</s>
    <s id="68:3">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་</s>
    <s id="68:4">སའི་ལྷ་མོ་བརྟན་མའི་ལེའུ་སྟེ་བཅྭ་བརྒྱད་པའོ།། །།</s>
  </p>
</text>
