<?xml version='1.0' encoding='utf-8'?>
<text>
  <p id="1">
    <s id="1:1">དེ་ནས་ལྷའི་བུ་མོ་ཡིད་བཞིན་རིན་ཆེན་འོད་འཕྲོ་འཁོར་མང་པོའི་ནང་དུ་</s>
    <s id="1:2">ཆོས་ཟབ་མོ་ཐོས་པས་</s>
    <s id="1:3">དགའ་མགུ་རངས་པར་གྱུར་ནས་</s>
  </p>
  <p id="2">
    <s id="2:1">སྟན་ལས་ལངས་ཏེ་</s>
  </p>
  <p id="3">
    <s id="3:1">བླ་གོས་ཕྲག་པ་གཅིག་ལ་གཟར་ནས་</s>
  </p>
  <p id="4">
    <s id="4:1">པུས་མོ་གཡས་པའི་ལྷ་ང་ས་ལ་བཙུགས་ཏེ་</s>
    <s id="4:2">[78a.7]གུས་པས་ཐལ་མོ་སྦྱར་ནས་</s>
  </p>
  <p id="5">
    <s id="5:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="6">
    <s id="6:1">བཅོམ་ལྡན་འདས་ཀྱིས་དོན་གྱི་ཚུལ་ཟབ་མོ་དག་ལ་རྣལ་འབྱོར་བསྒོམས་པའི་ཆོས་གང་ལགས་པ་བཀས་བཤད་དུ་ཅི་གནང་ཞེས་གསོལ་ནས་</s>
  </p>
  <p id="7">
    <s id="7:1">ཚིགས་སུ་བཅད་དེ་གསོལ་པ།</s>
    <s id="7:2">བདག་གིས་འཇིག་ [78b] [78b.1]རྟེན་སྣང་མཛད་དང་། །</s>
    <s id="7:3">རྐང་གཉིས་གཙོ་བོ་མཆོག་ལ་ནི། །</s>
    <s id="7:4">བྱང་ཆུབ་སེམས་དཔའ་ཡང་དག་སྤྱོད། །</s>
  </p>
  <p id="8">
    <s id="8:1">ཞུ་ན་ཐུགས་རྗེས་གནང་བར་སྨོན། །</s>
  </p>
  <p id="9">
    <s id="9:1">བཅོམ་ལྡན་རིགས་ཀྱི་ལྷ་མོ་ལ། །</s>
    <s id="9:2">གལ་ཏེ་ཐེ་ཙོམ་ཡོད་གྱུར་ན། །</s>
  </p>
  <p id="10">
    <s id="10:1">ཁྱོད་ཀྱིས་ཡིད་བཞིན་ཞུས་ཤིག་དང་། །</s>
    <s id="10:2">རྣམ་ཕྱེ་བསྟན་པ་ [78b.2]བྱ་ཞེས་གསུངས། །</s>
  </p>
  <p id="11">
    <s id="11:1">དེ་ནས་ལྷ་མོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="12">
    <s id="12:1">བྱང་ཆུབ་སེམས་དཔའ་ཇི་ལྟ་བུར། །</s>
    <s id="12:2">བྱང་ཆུབ་ཡང་དག་སྤྱད་སྤྱོད་ན། །</s>
  </p>
  <p id="13">
    <s id="13:1">བདག་དང་གཞན་ལ་སྨན་སླད་དུ། །</s>
    <s id="13:2">འཁོར་བ་མྱ་ངན་འདས་སྤངས་འགྱུར། །</s>
  </p>
  <p id="14">
    <s id="14:1">བཅོམ་ལྡན་འདས་ཀྱིས་རིགས་ [78b.3]ཀྱི་ལྷ་མོ་ལ་བཀའ་སྩལ་པ།</s>
    <s id="14:2">ཆོས་ཀྱི་དབྱིངས་ལ་བརྟེན་ཏེ་</s>
    <s id="14:3">བྱང་ཆུབ་ཀྱི་ཆོས་སྤྱད་ནས་</s>
    <s id="14:4">མཉམ་པ་ཉིད་ཀྱི་ཆོས་སྤྱོད་པ་བསྒོམ་པར་བྱའོ། །</s>
  </p>
  <p id="15">
    <s id="15:1">ཇི་ལྟར་ཆོས་ཀྱི་དབྱིངས་ལ་བརྟེན་ཏེ་</s>
    <s id="15:2">བྱང་ཆུབ་ཀྱི་ཆོས་ལ་སྤྱད་ནས་</s>
    <s id="15:3">མཉམ་པ་ཉིད་ཀྱི་སྤྱོད་པ་བསྒོམ་པར་བྱ་ཞེ་ན།</s>
  </p>
  <p id="16">
    <s id="16:1">འདི་ལྟར་ཕུང་པོ་ལྔ་པོ་དག་གིས་ [78b.4]ཆོས་ཀྱི་དབྱིངས་སྟོན་པར་བྱས་པས་</s>
    <s id="16:2">ཆོས་ཀྱི་དབྱིངས་གང་ཡིན་པ་དེ་ཉིད་ཕུང་པོ་ལྔ་ཡིན་ཡང་</s>
    <s id="16:3">ཕུང་པོ་ལྔ་ཡང་བརྗོད་དུ་མེད་ལ་</s>
    <s id="16:4">ཕུང་པོ་ལྔ་མ་ཡིན་པ་ཡང་བརྗོད་དུ་མེད་དོ། །</s>
  </p>
  <p id="17">
    <s id="17:1">དེ་ཅིའི་ཕྱིར་ཞེ་ན།</s>
    <s id="17:2">གལ་ཏེ་ཆོས་ཀྱི་དབྱིངས་ཕུང་པོ་ལྔ་ཡིན་པར་གྱུར་ན་ནི་</s>
    <s id="17:3">ཆད་པའི་ལྟ་བར་འགྱུར་ལ།</s>
    <s id="17:4">གལ་ཏེ་ [78b.5]ཕུང་པོ་ལྔ་དང་ཐ་དད་པར་གྱུར་ན་ནི་</s>
    <s id="17:5">རྟག་པའི་ལྟ་བར་འགྱུར་བས་</s>
    <s id="17:6">མཚན་ཉིད་གཉིས་དང་བྲལ་བ།</s>
    <s id="17:7">མཐའ་གཉིས་ལ་མངོན་པར་མ་ཆགས་པ།</s>
    <s id="17:8">བལྟར་མེད་པ། བལྟ་བར་བྱ་བ་ལས་ཡང་དག་པར་འདས་པ།</s>
    <s id="17:9">མིང་མེད་པ། མཚན་མ་མེད་པ་གང་ཡིན་པ་</s>
    <s id="17:10">དེ་ནི་ཆོས་ཀྱི་དབྱིངས་བསྟན་ [78b.6]པ་ཞེས་བྱའོ། །</s>
  </p>
  <p id="18">
    <s id="18:1">རིགས་ཀྱི་ལྷ་མོ་ཇི་ལྟར་ཕུང་པོ་ལྔ་པོ་དག་གིས་ཆོས་ཀྱི་དབྱིངས་སྟོན་པར་བྱེད་ཅེ་ན། </s>
  </p>
  <p id="19">
    <s id="19:1">འདི་ལྟར་ཕུང་པོ་ལྔ་དག་ནི་རྒྱུ་དང་རྐྱེན་ལས་སྐྱེ་བ་མ་ཡིན་ནོ། །</s>
  </p>
  <p id="20">
    <s id="20:1">དེ་ཅིའི་ཕྱིར་ཞེ་ན།</s>
    <s id="20:2">གལ་ཏེ་རྒྱུ་དང་རྐྱེན་ལས་སྐྱེས་པ་ཞིག་ཡིན་པར་གྱུར་ན་</s>
  </p>
  <p id="21">
    <s id="21:1">སྐྱེས་ཟིན་པའི་ཕྱིར་སྐྱེ་འམ།</s>
    <s id="21:2">མ་སྐྱེས་ [78b.7]པའི་ཕྱིར་སྐྱེ།</s>
    <s id="21:3">གལ་ཏེ་སྐྱེས་ཟིན་པ་ཞིག་ཡིན་ན་ནི་</s>
    <s id="21:4">རྒྱུ་དང་རྐྱེན་དགོས་པ་ཅི་ཞིག་ཡོད།</s>
  </p>
  <p id="22">
    <s id="22:1">གལ་ཏེ་མ་སྐྱེས་པ་ཞིག་སྐྱེ་ན་ནི་ནམས་ཀྱང་</s>
    <s id="22:2">སྐྱེ་བ་དམིགས་པར་མི་འགྱུར་རོ། །</s>
    <s id="22:3">དེ་ཅིའི་ཕྱིར་ཞེ་ན།</s>
  </p>
  <p id="23">
    <s id="23:1">མ་སྐྱེས་པའི་ཆོས་གང་ཡིན་པ་དེ་ནི་ཡོད་པ་མ་ཡིན་པ་</s>
    <s id="23:2">མིང་མེད་པ་མཚན་མ་མེད་པ་</s>
    <s id="23:3">[79a] [79a.1]དགག་པར་བྱ་བ་མ་ཡིན་པ་དཔེར་བྱར་མི་རུང་བ།</s>
    <s id="23:4">རྒྱུ་དང་རྐྱེན་གྱིས་བསྐྱེད་པར་བྱ་བ་མ་ཡིན་པའི་ཕྱིར་རོ། །</s>
    <s id="23:5">རིགས་ཀྱི་ལྷ་མོ་འདི་ལྟ་སྟེ།</s>
  </p>
  <p id="24">
    <s id="24:1">དཔེར་ན་རྔའི་སྒྲ་གང་ཡིན་པ་དེ་ནི་ཤིང་ལ་ཡང་བརྟེན། </s>
  </p>
  <p id="25">
    <s id="25:1">ཀོ་བ་དང་དབྱུག་གུ་དང་ལག་པ་ལ་སོགས་པ་ལ་བརྟེན་པའི་ཕྱིར་སྒྲ་ [79a.2]འབྱུང་བར་འགྱུར་ཡང་</s>
    <s id="25:2">འདི་ལྟར་རྔའི་སྒྲ་གང་ཡིན་པ་དེ་ནི་འདས་པ་ཡང་སྟོང་།</s>
    <s id="25:3">མ་འོངས་པ་ཡང་སྟོང་།</s>
    <s id="25:4">ད་ལྟར་བྱུང་བ་ཡང་སྟོང་ངོ་། །</s>
  </p>
  <p id="26">
    <s id="26:1">དེ་ཅིའི་ཕྱིར་ཞེ་ན།</s>
    <s id="26:2">རྔའི་སྒྲ་གང་ཡིན་པ་དེ་ནི་ཤིང་ལས་ཀྱང་མི་འབྱུང་།</s>
  </p>
  <p id="27">
    <s id="27:1">ཀོ་བ་ལས་ཀྱང་མི་འབྱུང་། </s>
  </p>
  <p id="28">
    <s id="28:1">དབྱུག་གུ་དང་ལག་པ་ལས་ཀྱང་མི་ [79a.3]འབྱུང་། </s>
  </p>
  <p id="29">
    <s id="29:1">དུས་གསུམ་ལས་ཀྱང་མི་འབྱུང་བས་</s>
    <s id="29:2">དེ་ནི་མ་སྐྱེས་པའོ། །</s>
  </p>
  <p id="30">
    <s id="30:1">མ་སྐྱེས་པ་གང་ཡིན་པ་དེ་ནི་འགག་པར་ཡང་མི་འགྱུར་རོ། །</s>
    <s id="30:2">འགག་པར་མི་འགྱུར་བ་གང་ཡིན་པ་དེ་ནི་གང་ནས་ཀྱང་མི་འོང་ངོ་། །</s>
  </p>
  <p id="31">
    <s id="31:1">གང་ནས་ཀྱང་མ་འོངས་པ་དེ་ནི་གང་དུ་ཡང་འགྲོ་བར་མི་འགྱུར་རོ། །</s>
    <s id="31:2">[79a.4]གང་དུ་ཡང་འགྲོ་བ་མེད་པ་གང་ཡིན་པ་</s>
    <s id="31:3">དེ་ནི་རྟག་པར་ཡང་མ་ཡིན། ། ཆད་པར་ཡང་མ་ཡིན་ནོ། །</s>
  </p>
  <p id="32">
    <s id="32:1">རྟག་པར་ཡང་མ་ཡིན་ཆད་པར་ཡང་མ་ཡིན་པ་གང་ཡིན་པ་</s>
    <s id="32:2">དེ་ནི་གཅིག་པ་ཡང་མ་ཡིན་ཐ་དད་པ་ཡང་མ་ཡིན་པས་སོ། །</s>
  </p>
  <p id="33">
    <s id="33:1">དེ་ཅིའི་ཕྱིར་ཞེ་ན།</s>
    <s id="33:2">གལ་ཏེ་འདི་གཅིག་པ་ཞིག་ཡིན་ན་[79a.5]ནི་</s>
    <s id="33:3">ཆོས་ཀྱི་དབྱིངས་དང་ཐ་མི་དད་པར་འགྱུར་རོ། །</s>
    <s id="33:4">གལ་ཏེ་དེ་ལྟ་ཡིན་ན་ནི་</s>
    <s id="33:5">སོ་སོའི་སྐྱེ་བོ་རྣམས་ཀྱང་ཡང་དག་པའི་བདེན་པ་མཐོང་ནས་</s>
  </p>
  <p id="34">
    <s id="34:1">བླ་ན་མེད་པ་ཡང་དག་པའི་བདེན་པ་དང་ལྡན་པའི་མྱ་ངན་ལས་འདས་པ་ཐོབ་པར་འགྱུར་བའི་རིགས་ན། </s>
  </p>
  <p id="35">
    <s id="35:1">དེ་ལྟ་མ་ཡིན་པས་དེའི་ཕྱིར་གཅིག་པ་ཡང་ [79a.6]མ་ཡིན་པར་རིག་པར་བྱའོ། །</s>
  </p>
  <p id="36">
    <s id="36:1">གལ་ཏེ་ཐ་དད་དོ་ཞེ་ན། </s>
  </p>
  <p id="37">
    <s id="37:1">སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་འདུ་བྱེད་ཀྱི་མཚན་ཉིད་ཐམས་ཅད་ཀྱང་མངོན་པར་ཞེན་པ་དང་བཅས་པ་ཡིན་པས་</s>
    <s id="37:2">ཉོན་མོངས་པའི་འཆིང་བ་ལས་རྣམ་པར་གྲོལ་བར་མི་འགྱུར་ཞིང་</s>
    <s id="37:3">བླ་ན་མེད་པ་ཡང་དག་ [79a.7]པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་འགྱུར་རོ། །</s>
    <s id="37:4">དེ་ཅིའི་ཕྱིར་ཞེ་ན།</s>
  </p>
  <p id="38">
    <s id="38:1">འཕགས་པའི་གང་ཟག་ཐམས་ཅད་ནི་འདུ་བྱེད་དང་འདུ་བྱེད་མ་ཡིན་པ་</s>
    <s id="38:2">དག་ལ་ཡང་དག་པའི་ངོ་བོ་ཉིད་དུ་མཉམ་པར་རྟོགས་པས་</s>
    <s id="38:3">དེའི་ཕྱིར་ཐ་དད་པ་ཡང་མ་ཡིན་ཏེ།</s>
  </p>
  <p id="39">
    <s id="39:1">དེ་ལྟ་ [79b] [79b.1]བས་ན་ཕུང་པོ་ལྔ་པོ་དག་ནི་ཡོད་པ་མ་ཡིན།  མེད་པ་ཡང་མ་ཡིན།</s>
  </p>
  <p id="40">
    <s id="40:1">རྒྱུ་དང་རྐྱེན་ལས་མ་སྐྱེས་པ།</s>
    <s id="40:2">རྒྱུ་དང་རྐྱེན་མེད་པ་ལས་སྐྱེས་པ་ཡང་མ་ཡིན་པར་རིག་པར་བྱའོ། །</s>
  </p>
  <p id="41">
    <s id="41:1">འཕགས་པས་ཤེས་པར་བྱ་བ་</s>
    <s id="41:2">ཡིན་གྱི་གཞན་གྱི་སྤྱོད་ཡུལ་མ་ཡིན་པའི་ཕྱིར་</s>
    <s id="41:3">ཚིག་དང་ཐ་སྙད་ཀྱིས་རིག་པར་མི་ [79b.2]འགྱུར་བ།</s>
    <s id="41:4">མིང་མེད་པ། མཚན་མ་མེད་པ།</s>
    <s id="41:5">རྒྱུ་མེད་པ། རྐྱེན་མེད་པ།</s>
    <s id="41:6">དཔེ་མེད་པ།</s>
    <s id="41:7">ཐོག་མ་དང་ཐ་མ་མེད་པར་རབ་ཏུ་དབེན་པ།</s>
    <s id="41:8">གཟོད་མ་ཉིད་ནས་རང་བཞིན་གྱིས་སྟོང་པ་ཡིན་པས་</s>
    <s id="41:9">དེའི་ཕྱིར་ཕུང་པོ་ལྔ་པོ་དག་གིས་ཆོས་ཀྱི་དབྱིངས་སྟོན་པར་ནུས་པ་ཡིན་ནོ། །</s>
  </p>
  <p id="42">
    <s id="42:1">རིགས་ [79b.3]ཀྱི་ལྷ་མོ་རིགས་ཀྱི་བུའམ།</s>
    <s id="42:2">རིགས་ཀྱི་བུ་མོ་གང་ལ་ལ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་གཉེར་བར་</s>
    <s id="42:3">འདོད་པས་དོན་དམ་པ་དང་ཀུན་རྫོབ་ལས་གུད་ན་</s>
  </p>
  <p id="43">
    <s id="43:1">ཡོངས་སུ་ཚོལ་བར་བྱེད་ན་དེ་ནི་ཤིན་ཏུ་དཔག་ཅིང་བསམ་པར་དཀའ་བ་ཡིན་ཏེ</s>
  </p>
  <p id="44">
    <s id="44:1">སོ་སོའི་སྐྱེ་བོ་ [79b.4]དང་འཕགས་པའི་སྤྱོད་ཡུལ་གྱི་ངོ་བོ་</s>
    <s id="44:2">ཉིད་ནི་གཅིག་པ་ཡང་མ་ཡིན།</s>
  </p>
  <p id="45">
    <s id="45:1">ཐ་དད་པ་ཡང་མ་ཡིན་པས་ཀུན་རྫོབ་ཀྱང་</s>
    <s id="45:2">མི་སྤོང་ལ་དོན་དམ་པ་དང་ཡང་མི་འབྲལ་བར་</s>
    <s id="45:3">ཆོས་ཀྱི་དབྱིངས་ལ་བརྟེན་ནས་</s>
    <s id="45:4">བྱང་ཆུབ་ཀྱི་སྤྱོད་པ་སྤྱད་པར་བྱའོ། །</s>
  </p>
  <p id="46">
    <s id="46:1">དེའི་ཚེ་བཅོམ་ལྡན་འདས་ཀྱིས་དེ་སྐད་ཅེས་བཀའ་ [79b.5]སྩལ་པ་དང་།</s>
    <s id="46:2">རིགས་ཀྱི་ལྷ་མོ་དགའ་མགུ་རངས་པར་གྱུར་ནས་</s>
  </p>
  <p id="47">
    <s id="47:1">སྟན་ལས་ལངས་ཏེ་</s>
  </p>
  <p id="48">
    <s id="48:1">བླ་གོས་ཕྲག་པ་གཅིག་ལ་གཟར་ནས་</s>
  </p>
  <p id="49">
    <s id="49:1">པུས་མོ་གཡས་པའི་ལྷ་ང་ས་ལ་བཙུགས་ཏེ་</s>
    <s id="49:2">གུས་པས་ཐལ་མོ་སྦྱར་ནས་</s>
  </p>
  <p id="50">
    <s id="50:1">སེམས་རྩེ་གཅིག་ཏུ་མགོ་བོས་ཕྱག་བྱས་ཏེ་</s>
  </p>
  <p id="51">
    <s id="51:1">བཅོམ་ལྡན་འདས་ལ་འདི་སྐད་ [79b.6]ཅེས་གསོལ་ཏོ། །</s>
  </p>
  <p id="52">
    <s id="52:1">བཅོམ་ལྡན་འདས་གོང་དུ་ཇི་སྐད་བཀའ་སྩལ་པའི་བྱང་ཆུབ་ཀྱི་ཡང་དག་པའི་དོན་ལ་སྤྱོད་པ་གང་ལགས་པ་</s>
    <s id="52:2">དེ་དག་ལ་དེང་བདག་གིས་བསླབ་པར་བགྱིའོ། །</s>
  </p>
  <p id="53">
    <s id="53:1">དེ་ནས་མི་མཇེད་ཀྱི་འཇིག་རྟེན་གྱི་ཁམས་ཀྱི་བདག་པོ་ཚངས་པའི་རྒྱལ་པོ་ཆེན་པོས་འཁོར་མང་པོའི་ [79b.7]ནང་དུ་</s>
    <s id="53:2">ལྷ་མོ་ཡིད་བཞིན་རིན་ཆེན་འོད་འཕྲོ་ལ་འདི་སྐད་ཅེས་སྨྲས་སོ། །</s>
  </p>
  <p id="54">
    <s id="54:1">བྱང་ཆུབ་ཀྱི་སྤྱོད་པ་འདི་ནི་ཤིན་ཏུ་བསྒྲུབ་པར་དཀའ་བ་ཡིན་ན། </s>
  </p>
  <p id="55">
    <s id="55:1">དེང་ཁྱེད་ཀྱིས་ཇི་ལྟར་བྱང་ཆུབ་ཀྱི་སྤྱོད་པ་ལ་རང་དབང་ཐོབ་པར་འགྱུར། </s>
  </p>
  <p id="56">
    <s id="56:1">དེ་ནས་རིགས་ཀྱི་ལྷ་མོས་ཚངས་པའི་རྒྱལ་པོ་ལ་འདི་སྐད་ཅེས་སྨྲས་སོ། ། </s>
  </p>
  <p id="57">
    <s id="57:1">[80a] [80a.1]ཀྱེ་ཚངས་པའི་རྒྱལ་པོ་ཆེན་པོ་བཅོམ་ལྡན་འདས་ཀྱིས་ཇི་སྐད་གསུངས་པ་ལྟར་ན་</s>
    <s id="57:2">འདི་ནི་ཡང་དག་པར་ཤིན་ཏུ་ཟབ་པ་ཡིན་པས་</s>
    <s id="57:3">སོ་སོའི་སྐྱེ་བོ་ཐམས་ཅད་ཀྱིས་དེའི་དོན་ཤེས་པར་མི་འགྱུར་གྱི་འདི་ནི་</s>
    <s id="57:4">འཕགས་པའི་སྤྱོད་ཡུལ་ཡིན་པས་ཤིན་ཏུ་གྱ་ནོམ་ཞིང་ཤེས་པར་དཀའ་ [80a.2]བ་ཡིན་ནོ། །</s>
  </p>
  <p id="58">
    <s id="58:1">གལ་ཏེ་དེང་བདག་གིས་ཆོས་འདི་ལ་བརྟེན་ནས་</s>
  </p>
  <p id="59">
    <s id="59:1">བདེ་བར་གནས་པར་ཐོབ་པ་བདེན་ཏེ་</s>
    <s id="59:2">མི་རྫུན་པར་གྱུར་ན་</s>
  </p>
  <p id="60">
    <s id="60:1">དུས་ངན་པའི་སྙིགས་མ་ལྔའི་སེམས་ཅན་ཚད་མེད་གྲངས་མེད། </s>
  </p>
  <p id="61">
    <s id="61:1">མཐའ་མེད་པ་ཐམས་ཅད་གསེར་གྱི་ཁ་དོག་ཏུ་གྱུར་ནས་མཚན་སུམ་ཅུ་རྩ་གཉིས་དང་ལྡན་ཏེ་</s>
  </p>
  <p id="62">
    <s id="62:1">[80a.3]སྐྱེས་པ་ཡང་མ་ཡིན་བུད་མེད་ཀྱང་མ་ཡིན་པར་གྱུར་ནས་</s>
  </p>
  <p id="63">
    <s id="63:1">རིན་པོ་ཆེའི་པདྨ་ལ་འདུག་སྟེ་</s>
  </p>
  <p id="64">
    <s id="64:1">བདེ་བ་ཚད་མེད་པ་མྱོང་བ་དང་།</s>
    <s id="64:2">ལྷའི་མེ་ཏོག་དམ་པའི་ཆར་མངོན་པར་འབབ་པ་དང་།</s>
    <s id="64:3">ལྷའི་རོལ་མོའི་ཆ་བྱད་རྣམས་མ་དཀྲོལ་བར་རང་སྒྲ་འབྱུང་བ་དང་།</s>
    <s id="64:4">མཆོད་པའི་ཡོ་བྱད་ཐམས་ཅད་ཕུན་ [80a.4]སུམ་ཚོགས་པར་གྱུར་ཅིག །</s>
  </p>
  <p id="65">
    <s id="65:1">ཅེས་དེའི་ཚེ་རིགས་ཀྱི་ལྷ་མོས་དེ་སྐད་ཅེས་སྨྲས་མ་ཐག་ཏུ་དུས་</s>
    <s id="65:2">ངན་པའི་སྙིགས་མ་ལྔའི་སེམས་ཅན་ཇི་སྙེད་པ་ཐམས་ཅད་གསེར་གྱི་ཁ་དོག་ཏུ་གྱུར་ནས་</s>
  </p>
  <p id="66">
    <s id="66:1">སྐྱེས་བུ་ཆེན་པོའི་མཚན་དང་ལྡན་ཏེ་</s>
  </p>
  <p id="67">
    <s id="67:1">སྐྱེས་པ་ཡང་མ་ཡིན་བུད་མེད་ཀྱང་མ་ཡིན་པར་གྱུར་ནས་</s>
  </p>
  <p id="68">
    <s id="68:1">རིན་པོ་ [80a.5]ཆེའི་པདྨ་ལ་འདུག་སྟེ་</s>
  </p>
  <p id="69">
    <s id="69:1">བདེ་བ་ཚད་མེད་པ་</s>
    <s id="69:2">དག་ལ་ལོངས་སྤྱོད་པར་གྱུར་པས་གཞན་འཕྲུལ་དབང་བྱེད་ཀྱི་ལྷའི་གཞལ་མེད་ཁང་</s>
    <s id="69:3">ཇི་ལྟ་བ་བཞིན་དུ་ངན་འགྲོ་རྣམས་ཀྱང་མེད་དེ</s>
  </p>
  <p id="70">
    <s id="70:1">རིན་པོ་ཆེའི་ལྗོན་ཤིང་ཕྲེད་དུ་དཀྲིས་ཤིང་</s>
    <s id="70:2">རིན་པོ་ཆེ་སྣ་བདུན་གྱི་མེ་ཏོག་གིས་འཇིག་རྟེན་གྱི་ཁམས་ཀུན་ཏུ་ [80a.6]གང་བར་གྱུར་ཏོ། །</s>
  </p>
  <p id="71">
    <s id="71:1">གཞན་ཡང་ལྷའི་རིན་པོ་ཆེ་སྣ་བདུན་གྱི་མེ་ཏོག་གི་ཆར་ཡང་མངོན་པར་ཕབ། </s>
  </p>
  <p id="72">
    <s id="72:1">ལྷའི་རོལ་མོ་རྣམས་ཀྱང་བྱས་ཏེ། </s>
  </p>
  <p id="73">
    <s id="73:1">རིགས་ཀྱི་ལྷ་མོ་ཡིད་བཞིན་རིན་ཆེན་འོད་འཕྲོ་ཡང་བུད་མེད་ཀྱི་ལུས་ཡོངས་སུ་བསྒྱུར་ནས་</s>
    <s id="73:2">ཚངས་པའི་ལྷའི་ལུས་སུ་གྱུར་ཏོ། །</s>
  </p>
  <p id="74">
    <s id="74:1">དེ་ནས་ཚངས་པའི་ [80a.7]རྒྱལ་པོ་ཆེན་པོས་བྱང་ཆུབ་སེམས་དཔའ་ཡིད་བཞིན་རིན་ཆེན་འོད་འཕྲོ་ལ་འདི་སྐད་ཅེས་སྨྲས་སོ། །</s>
  </p>
  <p id="75">
    <s id="75:1">ཁྱོད་ཇི་ལྟར་བྱང་ཆུབ་ཀྱི་སྤྱད་པ་ཡོངས་སུ་སྤྱོད་པར་བྱེད། </s>
  </p>
  <p id="76">
    <s id="76:1">སྨྲས་པ། ཀྱེ་ཚངས་པའི་རྒྱལ་པོ་གལ་ཏེ་ཆུའི་ཟླ་བ་བྱང་ཆུབ་ཀྱི་སྤྱད་པ་སྤྱོད་པར་བྱེད་ན་</s>
    <s id="76:2">བདག་ཀྱང་བྱང་ཆུབ་ཀྱི་སྤྱད་པ་ [80b] [80b.1]སྤྱོད་པར་བྱེད་དོ། །</s>
  </p>
  <p id="77">
    <s id="77:1">གལ་ཏེ་རྨི་ལམ་བྱང་ཆུབ་ཀྱི་སྤྱད་པ་སྤྱོད་པར་བྱེད་ན་</s>
    <s id="77:2">བདག་ཀྱང་བྱང་ཆུབ་ཀྱི་སྤྱད་པ་སྤྱོད་པར་བྱེད་དོ། །</s>
  </p>
  <p id="78">
    <s id="78:1">གལ་ཏེ་སྨིག་རྒྱུ་བྱང་ཆུབ་ཀྱི་སྤྱད་པ་སྤྱོད་པར་བྱེད་ན་</s>
    <s id="78:2">བདག་ཀྱང་བྱང་ཆུབ་ཀྱི་སྤྱད་པ་སྤྱོད་པར་བྱེད་དོ། །</s>
  </p>
  <p id="79">
    <s id="79:1">གལ་ཏེ་ལུང་པའི་བྲག་ཆ་བྱང་ཆུབ་ཀྱི་སྤྱད་པ་སྤྱོད་པར་བྱེད་ [80b.2]ན་</s>
    <s id="79:2">བདག་ཀྱང་བྱང་ཆུབ་ཀྱི་སྤྱད་པ་སྤྱོད་པར་བྱེད་དོ། །</s>
  </p>
  <p id="80">
    <s id="80:1">དེ་ནས་ཚངས་པའི་རྒྱལ་པོ་ཆེན་པོས་དེ་སྐད་ཅེས་སྨྲས་པ་ཐོས་པ་དང་།</s>
    <s id="80:2">བྱང་ཆུབ་སེམས་དཔའ་དེ་ལ་འདི་སྐད་ཅེས་སྨྲས་སོ། །</s>
  </p>
  <p id="81">
    <s id="81:1">ཁྱོད་དོན་གང་ལ་བརྟེན་ནས་ཚིག་འདི་སྐད་སྨྲ་བར་བྱེད། </s>
  </p>
  <p id="82">
    <s id="82:1">སྨྲས་པ། ཀྱེ་ཚངས་པའི་རྒྱལ་པོ་ [80b.3]ཆོས་གཅིག་འགའ་ཙམ་ཡང་དེ་ཁོ་ན་ཉིད་ཀྱི་མཚན་ཉིད་མ་ཡིན་པ་མེད་</s>
    <s id="82:2">མོད་ཀྱི་འོན་ཀྱང་རྒྱུ་དང་རྐྱེན་གྱི་དབང་གིས་མངོན་པར་གྲུབ་པ་ཡིན་ནོ། །</s>
  </p>
  <p id="83">
    <s id="83:1">ཚངས་པའི་རྒྱལ་པོས་སྨྲས་པ། གལ་ཏེ་དེ་ལྟ་བུ་ཡིན་པར་གྱུར་ན་</s>
  </p>
  <p id="84">
    <s id="84:1">འོ་ན་ནི་བྱིས་པ་སོ་སོའི་སྐྱེ་བོ་རྣམས་ཀྱང་བླ་ན་མེད་པ་ཡང་དག་པར་ [80b.4]རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བའི་རིགས་སོ། །</s>
  </p>
  <p id="85">
    <s id="85:1">སྨྲས་པ། ཁྱོད་ཅི་ལ་བསམས་ཏེ་འདི་སྐད་དུ་སྨྲ་བར་བྱེད། </s>
  </p>
  <p id="86">
    <s id="86:1">ཅི་གཏི་མུག་དང་ལྡན་པའི་གང་ཟག་ཀྱང་ཐ་དད།</s>
    <s id="86:2">ཤེས་རབ་དང་ལྡན་པའི་གང་ཟག་ཀྱང་ཐ་དད།</s>
    <s id="86:3">བྱང་ཆུབ་ཀྱང་ཐ་དད།</s>
    <s id="86:4">བྱང་ཆུབ་མ་ [80b.5]ཡིན་པ་ཡང་ཐ་དད།</s>
  </p>
  <p id="87">
    <s id="87:1">རྣམ་པར་གྲོལ་བ་ཡང་ཐ་དད།</s>
    <s id="87:2">རྣམ་པར་གྲོལ་བ་མ་ཡིན་པ་ཡང་ཐ་དད་པ་ཞིག་ཡིན་སྙམ་མམ།</s>
    <s id="87:3">ཚངས་པའི་རྒྱལ་པོ་འདི་ལྟར་ཆོས་རྣམས་ནི་</s>
    <s id="87:4">མཉམ་ཞིང་ཐ་དད་པ་མེད་དེ།</s>
  </p>
  <p id="88">
    <s id="88:1">ཆོས་ཀྱི་དབྱིངས་འདི་ལ་</s>
    <s id="88:2">དེ་བཞིན་ཉིད་ཐ་དད་པར་འགྱུར་བ་མེད་པས་</s>
    <s id="88:3">མངོན་པར་ [80b.6]ཞེན་པར་བྱ་བའི་བར་ཞེས་བྱ་བ་ཡང་མེད་</s>
    <s id="88:4">དེ་འཕེལ་བ་མེད་ཅིང་འགྲིབ་པ་མེད་པར་འགྱུར་བ་ཡིན་ནོ། །</s>
  </p>
  <p id="89">
    <s id="89:1">ཀྱེ་ཚངས་པའི་རྒྱལ་པོ་འདི་ལྟ་སྟེ་དཔེར་ན་སྒྱུ་མ་མཁན་ནམ།</s>
    <s id="89:2">སྒྱུ་མ་མཁན་གྱི་སློབ་མ་སྒྱུ་མ་སྟོན་པ་ལ་ཤིན་ཏུ་མཁས་པ་ཞིག་གིས་</s>
    <s id="89:3">ལམ་གྱི་བཞི་མདོར་</s>
    <s id="89:4">གསེག་མ་དང་རྩྭ་དང་ཤིང་གི་ [80b.7]ལོ་མ་ལ་སོགས་པ་བླངས་ཏེ་</s>
  </p>
  <p id="90">
    <s id="90:1">ཕུང་པོ་གཅིག་ཏུ་སྤུངས་ནས་</s>
  </p>
  <p id="91">
    <s id="91:1">སྒྱུ་རྩལ་རྣམས་ཀྱིས་གླང་པོ་ཆེའི་ཚོགས་དང་། རྟའི་ཚོགས་དང་། ཤིང་རྟ་དང་། དམག་ལ་སོགས་པའི་ཚོགས་དང་།</s>
    <s id="91:2">རིན་པོ་ཆེ་སྣ་བདུན་གྱི་ཕུང་པོ་དང་། བང་མཛོད་རྣམ་པ་སྣ་ཚོགས་</s>
    <s id="91:3">སྐྱེ་བོ་མང་པོ་རྣམས་ཀྱིས་ [81a] [81a.1]མཐོང་བར་འགྱུར་བ་མངོན་པར་སྤྲུལ་པར་གྱུར་ན་</s>
  </p>
  <p id="92">
    <s id="92:1">སེམས་ཅན་གང་དག་གླེན་ཞིང་གཏི་མུག་ཅན་དུ་གྱུར་པ།</s>
    <s id="92:2">དཔྱོད་པར་མི་ནུས་པ།</s>
    <s id="92:3">སྒྱུ་མའི་རྩ་བ་མི་ཤེས་པ་</s>
    <s id="92:4">དག་གིས་མཐོང་ཞིང་ཐོས་པར་གྱུར་ན</s>
  </p>
  <p id="93">
    <s id="93:1">འདི་སྙམ་དུ་བདག་གིས་མཐོང་ཞིང་ཐོས་པའི་གླང་པོ་ཆེ་དང་རྟ་ལ་ [81a.2]སོགས་པའི་ཚོགས་</s>
    <s id="93:2">གང་ཡིན་པ་དེ་དག་ནི་ཡང་དག་པར་ཡོད་པ་ཡིན་གྱི།</s>
    <s id="93:3">གཞན་ནི་བརྫུན་པ་ཡིན་ནོ་སྙམ་དུ་</s>
    <s id="93:4">སེམས་པས་ཕྱིས་ལེགས་པར་སོ་སོར་རྟོག་ཅིང་སེམས་པ་ཡང་མེད་དོ། །</s>
  </p>
  <p id="94">
    <s id="94:1">གང་བློ་དང་ལྡན་པ་དག་ནི་དེ་ལྟ་མ་ཡིན་ཏེ། </s>
  </p>
  <p id="95">
    <s id="95:1">སྒྱུ་མའི་རྩ་བ་རབ་ཏུ་ཤེས་པས་</s>
    <s id="95:2">གལ་ཏེ་མཐོང་ [81a.3]ངམ་ཐོས་པར་གྱུར་ན་</s>
  </p>
  <p id="96">
    <s id="96:1">ཡང་འདི་སྙམ་དུ་</s>
    <s id="96:2">བདག་གིས་ཇི་ལྟར་མཐོང་བའི་གླང་པོ་ཆེ་དང་། རྟ་ལ་སོགས་པའི་ཚོགས་</s>
    <s id="96:3">གང་ཡིན་པ་དེ་དག་ནི་ཡོད་པ་མ་ཡིན་གྱི་སྒྱུ་མའི་དངོས་པོ་</s>
    <s id="96:4">མིག་སླུ་བར་བྱེད་པ་ཙམ་ཞིག་ཡོད་པར་ཟད་དེ</s>
  </p>
  <p id="97">
    <s id="97:1">མི་བདེན་པས་གླང་པོ་ཆེ་ལ་སོགས་པ་དང་བང་མཛོད་ [81a.4]རྣམས་ཡོད་དོ་</s>
    <s id="97:2">སྙམ་དུ་མི་སེམས་པས་མིང་ཙམ་ཞིག་ཡོད་པར་ཟད་ཀྱི་ཡང་དག་པར་ནི་ཅི་ཡང་མེད་དོ་</s>
    <s id="97:3">སྙམ་དུ་སེམས་པས་བདག་ཉིད་ཀྱིས་ཇི་ལྟར་མཐོང་ཞིང་ཐོས་པ་</s>
    <s id="97:4">དེ་དག་ལ་ཡང་ཡང་དག་པ་ཉིད་དུ་འཛིན་པར་ཡང་མི་བྱེད་ལ།</s>
    <s id="97:5">ཕྱིས་དཔྱོད་ཅིང་སེམས་པའི་ཚེ་ཡང་</s>
    <s id="97:6">ཡང་དག་ [81a.5]པ་མ་ཡིན་པར་རབ་ཏུ་ཤེས་པར་འགྱུར་རོ། །</s>
    <s id="97:7">དེ་བཞིན་དུ་བློ་དང་ལྡན་པ་དག་གིས་ཀྱང་ཆོས་ཐམས་ཅད་ལ་ཡང་དག་པའི་ངོ་བོ་ཉིད་མེད་པར་རྟོགས་པས་</s>
    <s id="97:8">ཀུན་རྫོབ་ཀྱི་རྗེས་སུ་ཇི་ལྟར་མཐོང་བ་དང་། ཇི་ལྟར་ཐོས་པ་བཞིན་དུ་དངོས་པོ་སྟོན་ཅིང་</s>
    <s id="97:9">རྗོད་པར་བྱེད་ཀྱི་བདེན་པའི་ཚུལ་</s>
    <s id="97:10">[81a.6]ཡིད་ལ་བྱེད་པའི་ཚེ་ནི་</s>
    <s id="97:11">དེ་ལྟ་མ་ཡིན་ཏེ</s>
  </p>
  <p id="98">
    <s id="98:1">བཏགས་པ་ཙམ་དུ་ཡང་དག་པའི་དོན་རབ་ཏུ་</s>
    <s id="98:2">སྟོན་པར་བྱེད་པའི་ཕྱིར་རོ། །</s>
    <s id="98:3">ཚངས་པའི་རྒྱལ་པོ་བྱིས་པ་སོ་སོའི་སྐྱེ་བོ་</s>
    <s id="98:4">འཇིག་རྟེན་ལས་འདས་པའི་འཕགས་པའི་ཤེས་རབ་ཀྱི་མིག་མ་ཐོབ་པ་</s>
    <s id="98:5">དག་ནི་ཆོས་ཐམས་ཅད་ཀྱི་དེ་བཞིན་ཉིད་ [81a.7]བརྗོད་དུ་མེད་པ་མི་ཤེས་པའི་ཕྱིར་</s>
    <s id="98:6">བྱིས་པ་སོ་སོའི་སྐྱེ་བོ་</s>
    <s id="98:7">དག་འདུ་བྱེད་དང་འདུ་བྱེད་མ་ཡིན་པའི་ཆོས་མཐོང་ངམ་ཐོས་པར་གྱུར་ན་</s>
  </p>
  <p id="99">
    <s id="99:1">འདི་ལྟར་ཡང་དག་པར་ཡོད་པ་ཡིན་ནོ་སྙམ་དུ་བསམས་ནས་</s>
  </p>
  <p id="100">
    <s id="100:1">མངོན་པར་ཞེན་པ་བསྐྱེད་ནས་</s>
  </p>
  <p id="101">
    <s id="101:1">དོན་དམ་པར་ཆོས་རྣམས་ཀྱི་དེ་བཞིན་ཉིད་བརྗོད་དུ་མེད་ [81b] [81b.1]པ་ཡིན་པར་མི་ཤེས་སོ། །</s>
  </p>
  <p id="102">
    <s id="102:1">འཕགས་པའི་གང་ཟག་གང་ཡིན་པ་དེ་དག་ནི་</s>
    <s id="102:2">འདུ་བྱེད་དང་། འདུ་བྱེད་མ་ཡིན་པའི་ཆོས་མཐོང་ངམ་ཐོས་པར་གྱུར་ན་</s>
  </p>
  <p id="103">
    <s id="103:1">ཅི་ནུས་ཅི་ལྕོགས་ཀྱིས་ཡང་དག་པར་ཡོད་པ་ཡིན་ནོ་སྙམ་དུ་མངོན་པར་ཞེན་པ་སྐྱེད་པར་མི་བྱེད་པས་</s>
    <s id="103:2">ཐམས་ཅད་དུ་ཡང་དག་ [81b.2]པའི་འདུ་བྱེད་ཀྱི་ཆོས་དང་ཡང་དག་པའི་འདུ་བྱེད་མ་ཡིན་པའི་ཆོས་མེད་ཀྱི་མི་བདེན་པས་བསམས་པའི་འདུ་བྱེད་དང་།</s>
    <s id="103:3">འདུ་བྱེད་མ་ཡིན་པའི་མཚན་ཉིད་གང་ཡིན་པ་དེ་དག་ནི་</s>
    <s id="103:4">མིང་ཙམ་ཞིག་ཡོད་པས་</s>
    <s id="103:5">ཡང་དག་པའི་ངོ་བོ་ཉིད་ཅི་ཡང་མེད་དོ་</s>
    <s id="103:6">སྙམ་དུ་རིག་ཅིང་ཁོང་དུ་ཆུད་པར་ [81b.3]གྱུར་ཀྱང་འཕགས་པའི་གང་ཟག་</s>
    <s id="103:7">དེ་དག་ཀུན་རྫོབ་ཀྱི་རྗེས་སུ་གཞན་དག་ཡང་དག་པའི་དོན་རྟོགས་པར་</s>
    <s id="103:8">བྱ་བར་འདོད་པའི་ཕྱིར་ཡང་དག་པར་སྟོན་པར་བྱེད་པ་ཡིན་ནོ། །</s>
  </p>
  <p id="104">
    <s id="104:1">དེ་བཞིན་དུ་ཚངས་པའི་རྒྱལ་པོ་འཕགས་པའི་གང་ཟག་</s>
    <s id="104:2">དེ་དག་ཀྱང་འཕགས་པའི་ཤེས་པ་དང་མཐོང་བས་</s>
    <s id="104:3">[81b.4]ཆོས་རྣམས་ཀྱི་དེ་བཞིན་ཉིད་བརྗོད་དུ་མེད་པར་རྟོགས་པར་གྱུར་ཀྱང་</s>
    <s id="104:4">འདུ་བྱེད་དང་། འདུ་བྱེད་མ་ཡིན་པའི་ཆོས་འདི་ལྟར་</s>
    <s id="104:5">གཞན་དག་རྟོགས་པར་བྱ་བའི་ཕྱིར་ཀུན་རྫོབ་ཀྱི་མིང་དང་ཐ་སྙད་རྣམ་པ་སྣ་ཚོགས་སྟོན་པར་བྱེད་པ་ཡིན་ནོ། །</s>
  </p>
  <p id="105">
    <s id="105:1">དེ་ནས་ཚངས་པའི་རྒྱལ་པོ་ཆེན་པོས་ [81b.5]བྱང་ཆུབ་སེམས་དཔའ་ཡིད་བཞིན་རིན་ཆེན་འོད་འཕྲོ་ལ་འདི་སྐད་ཅེས་སྨྲས་སོ། །</s>
  </p>
  <p id="106">
    <s id="106:1">སེམས་ཅན་ཇི་སྙེད་ཅིག་གིས་ཡང་དག་པའི་ཆོས་ཟབ་མོ་འདི་ལྟ་བུ་ཁོང་དུ་ཆུད་པར་འགྱུར། </s>
  </p>
  <p id="107">
    <s id="107:1">སྨྲས་པ། ཀྱེ་ཚངས་པའི་རྒྱལ་པོ་</s>
    <s id="107:2">སྒྱུ་མའི་སྐྱེས་བུ་མང་པོའི་སེམས་དང་སེམས་ལས་བྱུང་ [81b.6]བའི་ཆོས་ཀྱིས་</s>
    <s id="107:3">ཡང་དག་པའི་ཆོས་ཟབ་མོ་འདི་ལྟ་བུ་ཁོང་དུ་ཆུད་པར་འགྱུར་རོ། །</s>
    <s id="107:4">ཚངས་པའི་རྒྱལ་པོས་སྨྲས་པ། སྒྱུ་མས་སྤྲུལ་པའི་སྐྱེས་བུ་</s>
    <s id="107:5">གང་ཡིན་པ་དེ་དག་ནི་ངོ་བོ་ཉིད་ཀྱིས་ཡོད་པ་མ་ཡིན་ན</s>
  </p>
  <p id="108">
    <s id="108:1">འདི་དག་གི་སེམས་དང་སེམས་ལས་བྱུང་བ་གང་ལས་སྐྱེས་པར་འགྱུར། </s>
  </p>
  <p id="109">
    <s id="109:1">[81b.7]སྨྲས་པ། གང་གིས་ཆོས་ཀྱི་དབྱིངས་ཡོད་པ་ཡང་མ་ཡིན། </s>
  </p>
  <p id="110">
    <s id="110:1">མེད་པ་ཡང་མ་ཡིན་པར་ཤེས་པའི་སེམས་ཅན་དེ་དག་གིས་དོན་ཟབ་མོ་འདི་ཤེས་པར་འགྱུར་རོ། །</s>
    <s id="110:2">དེ་ནས་བཅོམ་ལྡན་འདས་ལ་ཚངས་པའི་རྒྱལ་པོས་འདི་སྐད་ཅེས་གསོལ་ཏོ། །</s>
  </p>
  <p id="111">
    <s id="111:1">བཅོམ་ལྡན་ [82a] [82a.1]འདས་བྱང་ཆུབ་སེམས་དཔའ་ཡིད་བཞིན་རིན་ཆེན་འོད་འཕྲོ་འདི་ནི་བསམ་གྱིས་མི་ཁྱབ་པས་</s>
    <s id="111:2">དོན་ཟབ་མོ་འདི་ལྟ་བུ་མངོན་པར་རྟོགས་པར་འགྱུར་ལགས་སོ། །</s>
    <s id="111:3">བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། ། དེ་དེ་བཞིན་ཏེ།</s>
    <s id="111:4">ཚངས་པའི་རྒྱལ་པོ་ཁྱོད་ [82a.2]ཀྱིས་ཇི་སྐད་སྨྲས་པ་</s>
    <s id="111:5">དེ་བཞིན་དུ་ཡིད་བཞིན་རིན་ཆེན་འོད་འཕྲོ་འདིས་བསྟན་ནས་</s>
  </p>
  <p id="112">
    <s id="112:1">ཁྱེད་མི་སྐྱེ་བའི་ཆོས་ཀྱི་བཟོད་པ་སྒོམ་ཞིང་བསླབ་པར་སེམས་བསྐྱེད་པ་ཡིན་ནོ། །</s>
  </p>
  <p id="113">
    <s id="113:1">དེ་ནས་ཚངས་པའི་རྒྱལ་པོ་ཆེན་པོ་ཚངས་པའི་འཁོར་མང་པོ་དང་ལྷན་ཅིག་ཏུ་</s>
    <s id="113:2">སྟན་ལས་ལངས་ཏེ་</s>
  </p>
  <p id="114">
    <s id="114:1">བླ་གོས་ཕྲག་པ་གཅིག་ལ་ [82a.3]གཟར་ནས་</s>
  </p>
  <p id="115">
    <s id="115:1">གུས་པས་ཐལ་མོ་སྦྱར་ཏེ་</s>
  </p>
  <p id="116">
    <s id="116:1">བྱང་ཆུབ་སེམས་དཔའ་ཡིད་བཞིན་རིན་ཆེན་འོད་འཕྲོའི་རྐང་པ་ལ་མགོ་བོས་ཕྱག་བྱས་ནས་</s>
  </p>
  <p id="117">
    <s id="117:1">འདི་སྐད་དུ་ཤིན་ཏུ་དཀོན་ཞིང་ངོ་མཚར་ཆེའོ། །</s>
  </p>
  <p id="118">
    <s id="118:1">བདག་ཅག་ནི་དེང་སྐྱེས་བུ་ཆེན་པོ་འདི་དང་ཕྲད་པས་ཡང་དག་པའི་ཆོས་ཐོས་པར་གྱུར་ཏོ། ། ཞེས་སྨྲས་སོ། །</s>
  </p>
  <p id="119">
    <s id="119:1">[82a.4]དེ་ནས་བཅོམ་ལྡན་འདས་ཀྱིས་ཚངས་པའི་རྒྱལ་པོ་ལ་འདི་སྐད་ཅེས་</s>
    <s id="119:2">ཡིད་བཞིན་རིན་ཆེན་འོད་འཕྲོ་འདི་ནི་</s>
    <s id="119:3">མ་འོངས་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། [82a.5]བླ་ན་མེད་པའི་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་རིན་ཆེན་འབར་བ་དཔལ་གྱི་སྙིང་པོ་ཞེས་བྱ་བར་འགྱུར་རོ་ཞེས་བཀའ་སྩལ་ཏོ། །</s>
  </p>
  <p id="120">
    <s id="120:1">ལེའུ་འདི་བསྟན་པ་ན་</s>
    <s id="120:2">བྱང་ཆུབ་སེམས་དཔའ་འབུམ་ཕྲག་སུམ་སྟོང་བླ་ན་མེད་པ་ཡང་དག་ [82a.6]པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཐོབ་པར་གྱུར་ཏོ། །</s>
  </p>
  <p id="121">
    <s id="121:1">ལྷའི་བུ་འབུམ་ཕྲག་བརྒྱད་སྟོང་དང་། རྒྱལ་པོ་དང་། བློན་པོ་དང་། མི་ཕལ་པ་ཚད་མེད་གྲངས་མེད་པ་སྙེད་ནི་རྡུལ་སྤངས་ཤིང་དྲི་མ་དང་བྲལ་ནས་</s>
  </p>
  <p id="122">
    <s id="122:1">ཆོས་ཀྱི་མིག་རྣམ་པར་དག་པ་ཐོབ་པར་གྱུར་ཏོ། །</s>
  </p>
  <p id="123">
    <s id="123:1">དེ་ནས་ [82a.7]དེའི་ཚེ་འཁོར་མང་པོ་དེའི་ནང་ནས་དགེ་སློང་འབུམ་ཕྲག་ལྔ་བཅུ་</s>
    <s id="123:2">བྱང་ཆུབ་སེམས་དཔའི་སྤྱད་པ་སྤྱོད་པ་ལས་</s>
    <s id="123:3">བྱང་ཆུབ་ཀྱི་སེམས་ལས་ཕྱིར་མི་ལྡོག་པ་རྣམས་</s>
    <s id="123:4">བྱང་ཆུབ་སེམས་དཔའ་ཡིད་བཞིན་རིན་ཆེན་འོད་འཕྲོས་ཆོས་བསྟན་པ་ཐོས་པས་</s>
    <s id="123:5">ཐམས་ཅད་ཤིན་ཏུ་བརྟན་པར་གྱུར་ [82b] [82b.1]ནས་</s>
    <s id="123:6">བསམ་གྱིས་མི་ཁྱབ་པའི་སྨོན་ལམ་མཆོག་ཡོངས་སུ་རྫོགས་པར་འགྱུར་བས་ཡང་བྱང་ཆུབ་ཏུ་སེམས་བསྐྱེད་ནས།</s>
  </p>
  <p id="124">
    <s id="124:1">སོ་སོ་ནས་རང་གི་གོས་ཕུད་དེ་བྱང་ཆུབ་སེམས་དཔའ་ལ་མཆོད་པ་བྱས་ནས་</s>
    <s id="124:2">མཆོག་ཏུ་བརྩོན་པའི་སེམས་བླ་ན་མེད་པ་བསྐྱེད་དེ།</s>
  </p>
  <p id="125">
    <s id="125:1">སྨོན་ལམ་འདི་སྐད་དུ་</s>
    <s id="125:2">བདག་ [82b.2]ཅག་བསོད་ནམས་ཀྱི་དགེ་བའི་རྩ་བ་ཅི་བསགས་པ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡོངས་སུ་བསྔོའོ། ། ཞེས་སྨོན་ལམ་བཏབ་བོ། །</s>
    <s id="125:3">ཚངས་པའི་རྒྱལ་པོ་དགེ་སློང་མང་པོ་འདི་</s>
    <s id="125:4">དག་ནི་བསོད་ནམས་འདི་ལ་བརྟེན་ནས་ཇི་སྐད་བསྟན་ [82b.3]པ་བཞིན་དུ་མངོན་པར་བསྒྲུབས་པས་</s>
    <s id="125:5">བསྐལ་པ་ཆེན་པོ་དགུ་བཅུ་འདས་ནས་</s>
  </p>
  <p id="126">
    <s id="126:1">ཁོང་དུ་ཆུད་ཅིང་གོ་བར་འགྱུར་བས་</s>
    <s id="126:2">འཁོར་བ་ལས་ངེས་པར་འབྱང་བར་འགྱུར་རོ། །</s>
    <s id="126:3">དེ་ནས་བཅོམ་ལྡན་འདས་ཀྱིས་དགེ་སློང་མང་པོ་</s>
    <s id="126:4">དེ་དག་ལ་ཁྱེད་བསྐལ་པ་གྲངས་མེད་པ་སུམ་ཅུ་འདས་ནས་</s>
  </p>
  <p id="127">
    <s id="127:1">མངོན་ [82b.4]པར་རྫོགས་པར་འཚང་རྒྱ་བར་འགྱུར་ཏེ</s>
  </p>
  <p id="128">
    <s id="128:1">བསྐལ་པའི་མིང་ནི་རྒྱལ་བར་དཀའ་བའི་འོད་ཀྱི་རྒྱལ་པོ་ཞེས་བྱའོ། །</s>
  </p>
  <p id="129">
    <s id="129:1">ཞིང་གི་མིང་ནི་དྲི་མ་མེད་པའི་འོད་ཅེས་བྱ་སྟེ། </s>
  </p>
  <p id="130">
    <s id="130:1">དུས་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བས་</s>
    <s id="130:2">[82b.5]ཐམས་ཅད་མིང་མཐུན་པར་སྨོན་ལམ་གྱི་བཀོད་པས་བརྒྱན་པའི་རྒྱལ་པོ་ཞེས་བྱ་བར་འགྱུར་ཞིང་</s>
    <s id="130:3">མཚན་རྣམ་པ་བཅུ་དང་ལྡན་པར་འགྱུར་རོ་ཞེས་ལུང་བསྟན་ཏོ། །</s>
  </p>
  <p id="131">
    <s id="131:1">ཚངས་པའི་རྒྱལ་པོ་གསེར་འོད་དམ་པ་ཤིན་ཏུ་གྱ་ནོམ་པའི་མདོ་སྡེ་</s>
    <s id="131:2">འདི་གང་གིས་ཡང་དག་པར་མཉན་ནས་ [82b.6]ཡོངས་སུ་འཛིན་པར་བྱེད་ན་</s>
  </p>
  <p id="132">
    <s id="132:1">གཟི་བྱིན་ཆེན་པོའི་སྟོབས་དང་ལྡན་པར་འགྱུར་བས་</s>
    <s id="132:2">གང་ལ་ལ་ཞིག་གིས་བསྐལ་པ་ཆེན་པོ་བརྒྱ་སྟོང་དུ་</s>
    <s id="132:3">མའི་བར་དུ་ཐབས་དང་མི་ལྡན་པར་ཕ་རོལ་ཏུ་ཕྱིན་པ་དྲུག་ཡོངས་སུ་སྤྱད་པ་ལས་</s>
    <s id="132:4">རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་གསེར་ [82b.7]འོད་དམ་པའི་མདོ་སྡེ་</s>
    <s id="132:5">འདི་ཡི་གེར་བྲིས་ནས་ཟླ་བ་ཕྱེད་ཕྱེད་ཅིང་སེམས་རྩེ་གཅིག་ཏུ་ཀློག་གམ། ཁ་ཏོན་དུ་འདོན་པར་བྱེད་ན་</s>
  </p>
  <p id="133">
    <s id="133:1">འདིའི་བསོད་ནམས་གང་ཡིན་པ་དེ་སྔ་མའི་བསོད་ནམས་དང་བསྐྲུན་ན་བརྒྱའི་ཆར་ཡང་ཉེ་བར་མི་འགྲོ་བ་ནས་</s>
    <s id="133:2">བགྲང་བ་དང་དཔེ་དང་རྒྱུའི་བར་དུ་ཡང་ཉེ་བར་ [83a] [83a.1]མི་འགྲོའོ། །</s>
  </p>
  <p id="134">
    <s id="134:1">ཚངས་པའི་རྒྱལ་པོ་དེའི་ཕྱིར་ངས་དེང་ཁྱོད་ཀྱིས་བསླབ་པར་བྱ་ཞིང་</s>
    <s id="134:2">དྲན་པ་ཡོངས་སུ་བཟུང་ནས་</s>
    <s id="134:3">གཞན་དག་ལ་རྒྱ་ཆེར་བསྟན་པར་བྱའོ་ཞེས་བསྟན་པ་ཡིན་ནོ། །</s>
  </p>
  <p id="135">
    <s id="135:1">དེ་ཅིའི་ཕྱིར་ཞེ་ན།</s>
    <s id="135:2">ངས་སྔོན་བྱང་ཆུབ་སེམས་དཔའི་ལམ་ཡོངས་སུ་སྤྱད་པ་ན་</s>
    <s id="135:3">ཇི་ལྟར་ [83a.2]དཔའ་བོ་གཡུལ་ངོར་འཇུག་པ་བཞིན་དུ་</s>
    <s id="135:4">ལུས་དང་སྲོག་ལ་ཕངས་པ་མེད་པར་</s>
    <s id="135:5">འདི་ལྟར་མདོ་སྡེའི་རྒྱལ་པོ་མཆོག་དམ་པ་འདི་ཡོངས་སུ་སྤེལ་ཞིང་</s>
    <s id="135:6">ཡང་དག་པར་བཟུང་བཀླགས་ཁ་ཏོན་དུ་བཏོན་ནས་</s>
    <s id="135:7">གཞན་དག་ལ་ཡང་དག་པར་བསྟན་ཏེ་</s>
  </p>
  <p id="136">
    <s id="136:1">ཚངས་པའི་རྒྱལ་པོ་འདི་ལྟ་སྟེ་དཔེར་ན་འཁོར་ལོས་ [83a.3]སྒྱུར་བའི་རྒྱལ་པོ་</s>
    <s id="136:2">གལ་ཏེ་འཇིག་རྟེན་ན་འདུག་པར་གྱུར་ན་</s>
  </p>
  <p id="137">
    <s id="137:1">རིན་པོ་ཆེ་སྣ་བདུན་ཡང་ནུབ་པར་མི་འགྱུར་ལ།</s>
    <s id="137:2">གལ་ཏེ་རྒྱལ་པོ་ཚེ་ཟད་པར་གྱུར་ན་</s>
  </p>
  <p id="138">
    <s id="138:1">རིན་པོ་ཆེ་སྣ་བདུན་ཡོད་པ་དག་ཀྱང་དེ་ཉིད་དུ་ནུབ་ཅིང་ཟད་པར་འགྱུར་རོ། །</s>
    <s id="138:2">ཚངས་པའི་རྒྱལ་པོ་དེ་བཞིན་དུ་གསེར་འོད་དམ་པ་མཆོག་ [83a.4]ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་འདི་གལ་ཏེ་འཇིག་རྟེན་ན་གནས་པར་གྱུར་ན་ནི་</s>
    <s id="138:3">བླ་ན་མེད་པའི་ཆོས་ཀྱི་རིན་པོ་ཆེ་རྣམས་ཀྱང་ནུབ་པར་མི་འགྱུར་ལ།</s>
    <s id="138:4">གལ་ཏེ་མདོ་སྡེ་འདི་མེད་པར་གྱུར་ན་ནི་</s>
    <s id="138:5">གནས་དེ་ཉིད་དུ་ནུབ་པར་འགྱུར་རོ། །</s>
    <s id="138:6">དེ་ལྟ་བས་ན་མདོ་སྡེའི་རྒྱལ་པོ་འདི་</s>
    <s id="138:7">སེམས་རྩེ་ [83a.5]གཅིག་ཏུ་མཉན་ནས་</s>
  </p>
  <p id="139">
    <s id="139:1">ཡོངས་སུ་གཟུང་བར་བྱ།  བཀླག་པར་བྱ། ཁ་ཏོན་དུ་གདོན་པར་བྱ།</s>
  </p>
  <p id="140">
    <s id="140:1">གཞན་དག་ལ་བསྟན་པར་བྱ་ཞིང་</s>
    <s id="140:2">ཡི་གེར་འདྲི་བར་བསྐུལ་ནས་</s>
    <s id="140:3">བརྩོན་འགྲུས་ཀྱི་ཕ་རོལ་ཏུ་ཕྱིན་པ་སྤྱད་དེ།</s>
  </p>
  <p id="141">
    <s id="141:1">ལུས་དང་སྲོག་ལ་ཡང་ཕངས་པ་མེད་པར་རབ་ཏུ་བརྩོན་པར་བྱེད་ན་</s>
  </p>
  <p id="142">
    <s id="142:1">བསོད་ནམས་ [83a.6]ཀྱི་ནང་ན་མཆོག་ཏུ་འགྱུར་བས་</s>
    <s id="142:2">ངའི་སློབ་མ་རྣམས་ཀྱིས་དེ་བཞིན་དུ་རབ་ཏུ་བརྩོན་པས་རྣལ་འབྱོར་བསྒོམ་པར་བསླབ་པར་བྱའོ། །</s>
  </p>
  <p id="143">
    <s id="143:1">དེ་ནས་ཚངས་པའི་རྒྱལ་པོ་ཆེན་པོ་ཚངས་པའི་འཁོར་ཚད་མེད་པ་སྙེད་དང་།</s>
    <s id="143:2">བརྒྱ་བྱིན་དང་། རྒྱལ་པོ་ཆེན་པོ་བཞི་དང་། གནོད་སྦྱིན་རྣམས་དང་ལྷན་ [83a.7]ཅིག་ཏུ་</s>
    <s id="143:3">སྟན་ལས་ལངས་ཏེ་</s>
  </p>
  <p id="144">
    <s id="144:1">བླ་གོས་ཕྲག་པ་གཅིག་ལ་གཟར་ནས་</s>
  </p>
  <p id="145">
    <s id="145:1">པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="146">
    <s id="146:1">གུས་པས་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="147">
    <s id="147:1">བཅོམ་ལྡན་འདས་བདག་ཅག་གིས་གསེར་འོད་དམ་ [83b] [83b.1]པ་མཆོག་ཏུ་རྣམ་པར་རྒྱལ་བའི་མདོ་སྡེ་འདི་དང་།</s>
    <s id="147:2">ཆོས་འཆད་པའི་མཁན་པོ་གང་ལགས་པ་དེ་དག་ཡོངས་སུ་བསྲུང་ཞིང་སྤེལ་བར་བགྱིད་ལ། གལ་ཏེ་བགེགས་བགྱིད་པ་ཞིག་མཆིས་ན་</s>
  </p>
  <p id="148">
    <s id="148:1">ཡང་བདག་ཅག་གིས་ཡོངས་སུ་བསལ་ནས་</s>
  </p>
  <p id="149">
    <s id="149:1">དགེ་བ་མང་པོ་དང་ལྡན་པ་དང་།</s>
    <s id="149:2">ཁ་ [83b.2]དོག་དང་། མཐུ་སྟོབས་དང་ལྡན་པ་དང་། སྤོབས་པ་ལ་ཐོགས་པ་མ་མཆིས་པ་དང་།</s>
    <s id="149:3">ལུས་དང་སེམས་བག་ཡངས་སུ་འགྱུར་བ་དང་།</s>
    <s id="149:4">ཉན་པའི་འཁོར་རྣམས་བདེ་བ་མྱོང་བར་བགྱིད་དོ། །</s>
  </p>
  <p id="150">
    <s id="150:1">ཡུལ་གང་ན་གནས་པ་དེར་མུ་གེ་དང་།</s>
    <s id="150:2">ཕྱིར་རྒོལ་བའི་དགྲ་དང་། མི་ [83b.3]མ་ལགས་པ་དག་གིས་འཚེ་ཞིང་གནོད་པ་བགྱིད་པར་གྱུར་ན།</s>
  </p>
  <p id="151">
    <s id="151:1">བདག་ཅག་ལྷའི་འཁོར་རྣམས་ཀྱིས་ཡོངས་སུ་བསྲུངས་ནས་</s>
    <s id="151:2">སྐྱེ་བོ་རྣམས་བདེ་སྐྱིད་ཅིང་ལོངས་སྤྱོད་རྒྱས་པ་དང་།</s>
    <s id="151:3">གློ་བུར་གྱི་གནོད་པ་རྣམས་མ་མཆིས་པར་བགྱིད་དེ།</s>
  </p>
  <p id="152">
    <s id="152:1">འདི་དག་ཐམས་ཅད་ཀྱང་བདག་ [83b.4]ཅག་དང་ལྷའི་འཁོར་རྣམས་ཀྱི་མཐུ་ལགས་སོ། །</s>
    <s id="152:2">གང་ལ་ལ་ཞིག་གིས་མདོ་སྡེ་འདི་ལ་མཆོད་པ་བགྱིས་ན་</s>
  </p>
  <p id="153">
    <s id="153:1">བདག་ཅག་ཀྱང་སངས་རྒྱས་ཇི་ལྟ་བ་བཞིན་དུ་ཐ་དད་པ་མ་མཆིས་པའི་བསམ་པས་བཀུར་སྟི་དང་མཆོད་པ་བགྱིད་དོ། །</s>
  </p>
  <p id="154">
    <s id="154:1">དེ་ནས་བཅོམ་ལྡན་འདས་ཀྱིས་ཚངས་པའི་རྒྱལ་པོ་ཆེན་ [83b.5]པོ་དང་། ཚངས་པའི་འཁོར་རྣམས་ནས་རྒྱལ་པོ་ཆེན་པོ་བཞི་དང་། གནོད་སྦྱིན་ལ་སོགས་པའི་བར་དག་ལ་བཀའ་སྩལ་པ་ལེགས་སོ་ལེགས་སོ། །</s>
  </p>
  <p id="155">
    <s id="155:1">ཁྱེད་ཀྱིས་ཆོས་ཟབ་མོ་གྱ་ནོམ་པ་ཐོས་ནས་</s>
  </p>
  <p id="156">
    <s id="156:1">མདོ་སྡེའི་རྒྱལ་པོ་མཆོག་དམ་པ་འདི་དང་མདོ་སྡེ་འཛིན་པ་དག་ལ་ཡོངས་སུ་བསྲུངས་ཤིང་</s>
    <s id="156:2">ཡོངས་སུ་ [83b.6]བསྐྱབས་པས་བསོད་ནམས་ཁྱད་པར་དུ་འཕགས་པ་མཐའ་མེད་པ་སྙེད་ཐོབ་ནས་</s>
  </p>
  <p id="157">
    <s id="157:1">མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །</s>
    <s id="157:2">དེ་ནས་དེའི་ཚེ་ཚངས་པའི་རྒྱལ་པོ་ལ་སོགས་པས་བཅོམ་ལྡན་འདས་ཀྱིས་དེ་ [83b.7]སྐད་ཅེས་བཀའ་སྩལ་པ་ཐོས་ནས་</s>
  </p>
  <p id="158">
    <s id="158:1">རབ་ཏུ་དགའ་སྟེ་སྤྱི་བོས་བླངས་པར་གྱུར་ཏོ། །</s>
  </p>
  <p id="159">
    <s id="159:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་སྟོང་པ་ཉིད་ལ་བརྟེན་ནས་སྨོན་ལམ་ཡོངས་སུ་རྫོགས་པར་འགྱུར་བའི་ལེའུ་སྟེ་བཅུ་པའོ།། །།</s>
  </p>
</text>
