<?xml version='1.0' encoding='utf-8'?>
<text>
  <p id="1">
    <s id="1:1">བཅོམ་ལྡན་འདས་ཀྱིས་བྱང་ཆུབ་ཀྱི་ཤིང་གི་ལྷ་མོ་ལ་བཀའ་སྩལ་པ།</s>
    <s id="1:2">རིགས་ཀྱི་ལྷ་མོ་ལེགས་པར་ཉོན་ལ་</s>
    <s id="1:3">ཤིན་ཏུ་ཡིད་ལ་ཟུང་ཤིག་དང་།</s>
    <s id="1:4">ལྷའི་བུ་སྟོང་ཕྲག་ [130a.2]བཅུ་པོ་འདི་དག་གི་སྔོན་གྱི་སྨོན་ལམ་གྱི་རྒྱུ་དང་རྐྱེན་གང་ཡིན་པ་</s>
    <s id="1:5">དེང་ཁྱོད་ལ་བཤད་པར་བྱའོ། །</s>
  </p>
  <p id="2">
    <s id="2:1">རིགས་ཀྱི་ལྷ་མོ་སྔོན་བྱུང་བ་འདས་པའི་དུས་ཀྱི་བསྐལ་པ་གྲངས་མེད་པ། ཚད་མེད་ཅིང་བསམ་གྱིས་མི་ཁྱབ་པ་</s>
    <s id="2:2">དེའི་ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་ [130a.3]པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པའི་སྐྱེས་བུ་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་རིན་ཆེན་གཙུག་ཕུད་ཅེས་བྱ་བ་འཇིག་རྟེན་དུ་བྱུང་སྟེ</s>
  </p>
  <p id="3">
    <s id="3:1">རིགས་ཀྱི་ལྷ་མོ་དེའི་ཚེ་ [130a.4]བཅོམ་ལྡན་འདས་དེ་ཡོངས་སུ་མྱ་ངན་ལས་འདས་པའི་འོག་ཏུ་</s>
    <s id="3:2">ཡང་དག་པའི་ཆོས་ནུབ་པར་གྱུར་ནས་</s>
  </p>
  <p id="4">
    <s id="4:1">གཟུགས་བརྙན་གྱི་ཆོས་ཀྱི་ཚེ་རྒྱལ་པོ་ལྷའི་དབང་ཕྱུག་གི་འོད་ཅེས་བྱ་བ་ཞིག་ཡོད་དེ</s>
  </p>
  <p id="5">
    <s id="5:1">རྟག་པར་ཡང་དག་པའི་ཆོས་ཀྱིས་ཕ་མ་བཞིན་དུ་མི་རྣམས་ལ་རྗེས་སུ་སྟོན་པར་བྱེད་དོ། །</s>
  </p>
  <p id="6">
    <s id="6:1">རྒྱལ་ [130a.5]པོ་དེའི་ཡུལ་ན་ཚོང་དཔོན་ཆུ་འཛིན་ཅེས་བྱ་བ་</s>
    <s id="6:2">སྨན་གྱི་རིག་པ་ལ་ཤིན་ཏུ་མཁས་པ།</s>
    <s id="6:3">ཤེས་པའི་ཡན་ལག་བརྒྱད་ལེགས་པར་ཁོང་དུ་ཆུད་པ།</s>
    <s id="6:4">སེམས་ཅན་གྱི་ནད་ཀྱི་སྡུག་བསྔལ་འབྱུང་བ་ཆེན་པོ་བཞི་མི་མཐུན་པ་ལས་གྱུར་པ་ཐམས་ཅད་ཡོངས་སུ་སྐྱོབ་ཅིང་གསོ་བར་བྱེད་པ་ཞིག་ [130a.6]ཡོད་དེ</s>
  </p>
  <p id="7">
    <s id="7:1">རིགས་ཀྱི་ལྷ་མོ་དེའི་ཚེ་ཚོང་དཔོན་ཆུ་འཛིན་དེ་ལ་བུ་ཆུ་འབེབས་ཞེས་བྱ་བ་</s>
    <s id="7:2">བྱད་བཞིན་སྡུག་ཅིང་མཛེས་པ།</s>
    <s id="7:3">མང་པོ་ཀུན་གྱིས་བལྟ་བར་མོས་པ། །</s>
    <s id="7:4">རང་བཞིན་གྱིས་སེམས་མྱུར་བ།</s>
    <s id="7:5">གཙུག་ལག་རྣམས་ལེགས་པར་རྟོགས་པ།</s>
    <s id="7:6">ཡི་གེ་དང་། རི་མོ་དང་། རྩིས་དང་། [130a.7]གྲངས་རྣམས་མངོན་པར་མི་རྟོགས་པ་གང་ཡང་མེད་པ་ཞིག་ཡོད་པར་གྱུར་ཏོ། །</s>
  </p>
  <p id="8">
    <s id="8:1">དེའི་ཚེ་རྒྱལ་པོ་དེའི་ཡུལ་ཁམས་ན་སེམས་ཅན་བརྒྱ་སྟོང་ཚད་མེད་པ་</s>
    <s id="8:2">སྙེད་ནད་ཀྱི་སྡུག་བསྔལ་སྣ་ཚོགས་ཀྱིས་རབ་ཏུ་གཟིར་བར་གྱུར་པས་</s>
    <s id="8:3">ཐ་ན་དགའ་བར་གྱུར་པའི་སེམས་ཅུང་ཟད་ཙམ་ཡང་མེད་པར་ [130b] [130b.1]གྱུར་ཏོ། །</s>
  </p>
  <p id="9">
    <s id="9:1">དེ་ནས་ཚོང་དཔོན་གྱི་བུ་ཆུ་འབེབས་སེམས་ཅན་བརྒྱ་སྟོང་ཚད་མེད་པ་དེ་དག་ནད་ཀྱི་སྡུག་བསྔལ་མྱོང་བར་གྱུར་པ་མཐོང་བ་དང་།</s>
    <s id="9:2">སྙིང་རྗེ་ཆེན་པོའི་སེམས་བསྐྱེད་ནས་</s>
    <s id="9:3">འདི་སྙམ་དུ་</s>
    <s id="9:4">སེམས་ཅན་ཚད་མེད་པ་འདི་སྙེད་སྡུག་བསྔལ་མི་བཟད་པས་ཉོན་མོངས་པར་གྱུར་ཏེ</s>
  </p>
  <p id="10">
    <s id="10:1">བདག་གི་ཕ་ [130b.2]ཚོང་དཔོན་སྨན་དཔྱད་ལ་ཤིན་ཏུ་མཁས་ཤིང་ཤེས་པའི་ཡན་ལག་བརྒྱད་ལེགས་པར་ཁོང་དུ་ཆུད་དེ། </s>
  </p>
  <p id="11">
    <s id="11:1">འབྱུང་བ་ཆེན་པོ་བཞི་འཕེལ་ཞིང་འགྲིབ་པ་ལས་བྱུང་བའི་ནད་སྣ་ཚོགས་གསོ་བར་ནུས་ཀྱང་</s>
    <s id="11:2">རྒས་འཁོགས་པས་ལུས་ཀྱི་ཉམ་ཆུང་ཞིང་དམའ་བ་དང་།</s>
    <s id="11:3">འཁར་བ་ལ་བརྟེན་ནས་[130b.3]གདོད་འགྲོ་བས་</s>
    <s id="11:4">གྲོང་དང་། གྲོང་ཁྱེར་དང་། གྲོང་རྡལ་རྣམས་སུ་སོང་ནས་ནད་ཀྱི་སྡུག་བསྔལ་རྣམས་ཡོངས་སུ་སྐྱོབ་པར་བྱེད་མི་ནུས་ལ།</s>
    <s id="11:5">དེང་སེམས་ཅན་བརྒྱ་སྟོང་ཚད་མེད་པ་སྙེད་ནི་ནད་ཚབས་ཆེན་པོས་ཐེབས་པས་</s>
    <s id="11:6">ཡོངས་སུ་སྐྱོབ་པར་ནུས་པ་མེད་ན</s>
  </p>
  <p id="12">
    <s id="12:1">དེང་བདག་ཕ་སྨན་པ་ [130b.4]ཆེན་པོའི་དྲུང་དུ་སོང་ལ་</s>
    <s id="12:2">ནད་གསོ་བའི་སྨན་དཔྱད་གསང་བ་དྲིས་ཏེ།</s>
  </p>
  <p id="13">
    <s id="13:1">གལ་ཏེ་ཤེས་པར་གྱུར་ན་</s>
  </p>
  <p id="14">
    <s id="14:1">གྲོང་དང་། གྲོང་ཁྱེར་དང་། གྲོང་རྡལ་དག་ཏུ་སོང་ལ་</s>
    <s id="14:2">སེམས་ཅན་རྣམས་ཀྱི་ནད་རྣམ་པ་སྣ་ཚོགས་གསོས་ཏེ་ཡུན་རིང་པོར་བདེ་བ་མྱོང་བར་བྱའོ་སྙམ་མོ། །</s>
    <s id="14:3">དེ་ནས་ཚོང་དཔོན་གྱི་བུས་ [130b.5]དེ་སྙམ་དུ་བསམས་ནས་</s>
  </p>
  <p id="15">
    <s id="15:1">ཕའི་ཐད་དུ་སོང་སྟེ</s>
  </p>
  <p id="16">
    <s id="16:1">རྐང་པ་ལ་མགོ་བོས་གཏུགས་ནས་</s>
    <s id="16:2">ཕྱག་བྱས་ཏེ་གུས་པས་ཐལ་མོ་སྦྱར་ནས་</s>
    <s id="16:3">ཕྱོགས་གཅིག་ཏུ་འཁོད་དེ།</s>
  </p>
  <p id="17">
    <s id="17:1">ཚིགས་སུ་བཅད་པ་འདི་དག་གིས་ཕ་ལ་འདི་སྐད་ཅེས་དྲིས་སོ། །</s>
  </p>
  <p id="18">
    <s id="18:1">བདག་ནི་སེམས་ཅན་བསྐྱབ་པའི་སླད། །སྨན་དཔྱད་ [130b.6]རྣམས་ནི་ཞུ་ལགས་ན། །བྱམས་པའི་ཡབ་ཀྱིས་བརྩེར་དགོངས་ཏེ། །བདག་ལ་བཀས་ནི་བཤད་དུ་གསོལ། །</s>
  </p>
  <p id="19">
    <s id="19:1">ཇི་ལྟར་ལུས་ནི་འཇིག་པ་ན། །</s>
    <s id="19:2">འབྱུང་ཆེན་རྣམས་ནི་འཕེལ་འགྲིབ་འགྱུར། །</s>
  </p>
  <p id="20">
    <s id="20:1">གཞན་ཡང་དུས་ནི་གང་གི་ཚེ། །</s>
    <s id="20:2">ནད་མང་རྣམས་ནི་སྐྱེ་འགྱུར་ལགས། །</s>
    <s id="20:3">[130b.7]ཇི་ལྟར་ཟས་སྐོམ་འཚལ་འགྱུར་ན། །</s>
    <s id="20:4">བདེ་བ་དག་ནི་མྱོང་འགྱུར་ཞིང་། །</s>
    <s id="20:5">ལུས་ཀྱི་ནང་གི་མེ་ཡི་མཐུ། །ཉམས་ཤིང་གནོད་པར་མི་འགྱུར་ལགས། །</s>
    <s id="20:6">སེམས་ཅན་ནད་ནི་བཞི་མཆིས་ཏེ། །རླུང་དང་མཁྲིས་པ་བད་ཀན་དང་། །ཀུན་འདུས་པ་ཡི་ནད་ལགས་ན། །</s>
  </p>
  <p id="21">
    <s id="21:1">དེ་དག་ཇི་ [131a] [131a.1]ལྟར་གསོ་བར་བགྱི། །</s>
  </p>
  <p id="22">
    <s id="22:1">གང་གི་ཚེ་ནི་རླུང་ནད་ལྡང་། །</s>
    <s id="22:2">གང་གི་ཚེ་ནི་མཁྲིས་ནད་སློང་། །</s>
  </p>
  <p id="23">
    <s id="23:1">གང་གི་ཚེ་ནི་བད་ཀན་གཡོ། །</s>
  </p>
  <p id="24">
    <s id="24:1">གང་གི་ཚེ་ནི་ཀུན་འདུས་སྐྱེ། །</s>
    <s id="24:2">དེ་ནས་ཚོང་དཔོན་གྱི་བུས་གསོལ་བ་བཏབ་པ་ཐོས་པ་དང་། ཚིགས་སུ་བཅད་དེ་སྨྲས་པ།</s>
    <s id="24:3">ངས་དེང་ [131a.2]དྲང་སྲོང་རྙིང་པ་ཡི། །ནད་གསོ་དཔྱད་ལ་བརྟེན་ནས་ནི། །</s>
    <s id="24:4">རིམ་བཞིན་ཁྱོད་ལ་རབ་བསྟན་གྱིས། །ལེགས་པར་ཉོན་ལ་སེམས་ཅན་སྐྱོབ། །</s>
  </p>
  <p id="25">
    <s id="25:1">ཟླ་བ་གསུམ་ནི་དཔྱིད་ཀྱི་དུས། །</s>
    <s id="25:2">ཟླ་བ་གསུམ་ནི་དབྱར་ཞེས་བྱ། །</s>
  </p>
  <p id="26">
    <s id="26:1">ཟླ་བ་གསུམ་ནི་སྟོན་གྱི་ཕྱོགས། །</s>
    <s id="26:2">ཟླ་བ་གསུམ་ནི་དགུན་ཞེས་བྱ། །</s>
  </p>
  <p id="27">
    <s id="27:1">[131a.3]འདི་ནི་ལོ་གཅིག་ལས་བརྩམས་པས། །གསུམ་གསུམ་སོ་སོར་བཤད་པར་བྱ། །</s>
  </p>
  <p id="28">
    <s id="28:1">གཉིས་གཉིས་དུས་ཚིགས་གཅིག་བྱས་ན། །ལོ་གཅིག་དུས་ནི་དྲུག་ཏུ་འགྱུར། །</s>
  </p>
  <p id="29">
    <s id="29:1">དང་པོ་གཉིས་ནི་མེ་ཏོག་དུས། །</s>
    <s id="29:2">གསུམ་དང་བཞི་པ་ཚ་བའི་དུས། །</s>
    <s id="29:3">ལྔ་དང་དྲུག་པ་ཆར་པའི་དུས། །</s>
    <s id="29:4">བདུན་དང་ [131a.4]བརྒྱད་པ་སྟོན་གྱི་དུས། །</s>
    <s id="29:5">དགུ་དང་བཅུ་པ་གྲང་བའི་དུས། །</s>
    <s id="29:6">ཕྱི་མ་གཉིས་ནི་ཁ་བའི་དུས། །</s>
    <s id="29:7">དེ་ལྟར་བྱེ་བྲག་ཤེས་གྱུར་ན</s>
  </p>
  <p id="30">
    <s id="30:1">འགལ་བ་མེད་པར་སྨན་གཏང་བྱ། །</s>
  </p>
  <p id="31">
    <s id="31:1">དུས་ནི་འདི་དག་རྗེས་མཐུན་པར། །ཟས་སྐོམ་ལེགས་པར་སྦྱོར་བྱེད་ན། །</s>
  </p>
  <p id="32">
    <s id="32:1">ལྟོར་ནི་མྱུར་དུ་འཇུ་འགྱུར་བས། །ནད་མང་ [131a.5]དག་ནི་སྐྱེ་མི་འགྱུར། །</s>
  </p>
  <p id="33">
    <s id="33:1">དུས་ཚིགས་གལ་ཏེ་ལོག་འགྱུར་ཞིང་། །འབྱུང་ཆེན་བཞི་ནི་འཕོས་གྱུར་ལ། །</s>
    <s id="33:2">དེ་ཚེ་གསོས་སྨན་མེད་གྱུར་ན། །ངེས་པར་ནད་ཀྱི་སྡུག་བསྔལ་སྐྱེ། །</s>
    <s id="33:3">སྨན་པས་དུས་བཞི་ཤེས་བྱ་ཞིང་། །དུས་ཚིགས་དུག་ཀྱང་ཤེས་པར་བྱ། །</s>
  </p>
  <p id="34">
    <s id="34:1">ལུས་ཀྱི་ཁམས་བདུན་ [131a.6]རིག་བྱས་ནས། །འགལ་བ་མེད་པར་ཟས་སྨན་གཏོང་། །</s>
  </p>
  <p id="35">
    <s id="35:1">རོ་ཡི་ཁམས་དང་ཁྲག་དང་ཤ། །རུས་དང་རྐང་དང་ཀླད་རྒྱས་སུ། །</s>
    <s id="35:2">ནད་ནི་འདི་དག་ཞུགས་པའི་ཚེ། །གསོར་རུང་མི་རུང་ཤེས་པར་བྱ། །</s>
  </p>
  <p id="36">
    <s id="36:1">ནད་ནི་ཐ་དད་རྣམ་བཞི་ཡོད། །</s>
  </p>
  <p id="37">
    <s id="37:1">རླུང་དང་མཁྲིས་པ་བད་ཀན་དང་། །ཀུན་འདུས་ [131a.7]པ་ཡི་ནད་ཡིན་ཏེ། །</s>
  </p>
  <p id="38">
    <s id="38:1">གཡོ་བའི་དུས་ནི་ཤེས་པར་བྱ། །</s>
  </p>
  <p id="39">
    <s id="39:1">དཔྱིད་ཀའི་དུས་སུ་བད་ཀན་གཡོ། །</s>
  </p>
  <p id="40">
    <s id="40:1">དབྱར་ནི་རླུང་ནད་སྐྱེ་བར་འགྱུར། །</s>
  </p>
  <p id="41">
    <s id="41:1">སྟོན་གྱི་དུས་སུ་མཁྲིས་པ་རྒྱས། །</s>
  </p>
  <p id="42">
    <s id="42:1">དགུན་ནི་གསུམ་པོ་ཅིག་ཅར་ལྡང་། །</s>
    <s id="42:2">དཔྱིད་ནི་ཚ་རྩུབ་དྲོ་བ་བཟའ། །</s>
    <s id="42:3">དབྱར་ནི་སྣུམ་དྲོ་ལན་ཚྭ་སྐྱུར། །</s>
  </p>
  <p id="43">
    <s id="43:1">སྟོན་ [131b] [131b.1]ནི་གྲང་དང་མངར་དང་སྣུམ། །</s>
    <s id="43:2">དགུན་ནི་རྩུབ་སྐྱུར་སྣུམ་དང་མངར། །</s>
  </p>
  <p id="44">
    <s id="44:1">དུས་ནི་བཞི་པོ་འདི་དག་ཏུ། །སྨན་དང་ཟས་སྐོམ་གང་བཟའ་བ། །</s>
    <s id="44:2">གལ་ཏེ་དེ་བཞིན་ཟ་བྱེད་ན། །</s>
  </p>
  <p id="45">
    <s id="45:1">ནད་མང་དག་ནི་སྐྱེ་མི་འགྱུར། །</s>
  </p>
  <p id="46">
    <s id="46:1">ཟོས་འོག་ན་བ་བད་ཀན་དབང་། །ཞུ་ཚེ་ན་བ་མཁྲིས་ལས་གྱུར། །</s>
  </p>
  <p id="47">
    <s id="47:1">ཞུ་ [131b.2]འོག་ལྡང་བ་རླུང་གི་དབང་། །</s>
    <s id="47:2">དུས་དང་སྦྱར་ནས་ནད་ཤེས་བྱ། །</s>
  </p>
  <p id="48">
    <s id="48:1">ནད་ཀྱི་རྩ་བ་ཤེས་གྱུར་ནས། །</s>
  </p>
  <p id="49">
    <s id="49:1">ནད་ནི་ཇི་བཞིན་སྨན་གཏང་བྱ། །</s>
  </p>
  <p id="50">
    <s id="50:1">ནད་དབྱིབས་བྱེ་བྲག་ཐ་དད་ཀྱང་། །</s>
    <s id="50:2">སྔར་ནི་རྩ་བ་ཤེས་པར་བྱ། །</s>
  </p>
  <p id="51">
    <s id="51:1">རླུང་ནད་དག་ལ་སྣུམ་བག་གཏང་། །</s>
    <s id="51:2">མཁྲིས་པའི་ནད་ནི་འཁྲུ་ན་བཟང་། །</s>
  </p>
  <p id="52">
    <s id="52:1">བད་ཀན་ [131b.3]ནད་ནི་སྐྱུག་པར་བྱ། །</s>
  </p>
  <p id="53">
    <s id="53:1">ཀུན་འདུས་ལ་ནི་སྨན་གསུམ་དགོས། །</s>
  </p>
  <p id="54">
    <s id="54:1">རླུང་མཁྲིས་བད་ཀན་གསུམ་ལྡན་པ། །དེ་ནི་ཀུན་འདུས་པ་ཞེས་བྱ། །</s>
  </p>
  <p id="55">
    <s id="55:1">ནད་ལྡང་དུས་ནི་ཤེས་གྱུར་ཀྱང་། །</s>
    <s id="55:2">རང་བཞིན་དག་ནི་ཤེས་པར་བྱ། །</s>
  </p>
  <p id="56">
    <s id="56:1">དེ་ལྟར་བརྟགས་ཏེ་ཤེས་གྱུར་ནས། །</s>
  </p>
  <p id="57">
    <s id="57:1">དུས་བཞིན་དུ་ནི་སྨན་གཏང་བྱ། ། </s>
  </p>
  <p id="58">
    <s id="58:1">[131b.4]ཟས་སྐོམ་སྨན་ནི་འགལ་མེད་པ། །དེ་ནི་སྨན་པ་མཁས་ཞེས་བྱ། །</s>
  </p>
  <p id="59">
    <s id="59:1">ཤེས་པའི་ཡན་ལག་བརྒྱད་རིག་ན། །སྨན་དཔྱད་རྣམས་ནི་ཀུན་བ་སྡུད་པས། །</s>
    <s id="59:2">འདི་དག་ལ་ནི་གསལ་བྱས་ནས། །</s>
  </p>
  <p id="60">
    <s id="60:1">སེམས་ཅན་ནད་ནི་གསོ་བར་བྱ། །</s>
  </p>
  <p id="61">
    <s id="61:1">གཏར་བ་དང་ནི་རྨས་སྣད་དང་། །ལུས་ཀྱི་ནད་དང་ [131b.5]འདྲེ་གདོན་དང་། །</s>
    <s id="61:2">མ་རུངས་དུག་དང་བྱིས་པ་དང་། །ཚེ་བསྲིང་དང་ནི་མཐུ་སྐྱེད་ཡིན། །</s>
  </p>
  <p id="62">
    <s id="62:1">སྔར་ནི་དེ་ཡི་ཁ་དོག་དང་། །སྨྲ་ཚིག་རང་བཞིན་རབ་བརྟགས་ནས། །</s>
  </p>
  <p id="63">
    <s id="63:1">དེ་འོག་རྨི་ལམ་དྲིས་གྱུར་ན། །</s>
  </p>
  <p id="64">
    <s id="64:1">རླུང་མཁྲིས་བད་ཀན་བྱེ་བྲག་ཤེས། །</s>
  </p>
  <p id="65">
    <s id="65:1">སྐེམ་རིད་མགོ་ཡི་སྐྲ་ངན་ཅིང་། །སེམས་ཀྱི་རང་ [131b.6]བཞིན་མི་བརྟན་ལ། །</s>
    <s id="65:2">ཚིག་མང་རྨི་ལམ་འཕུར་མཐོང་བ། །དེ་ནི་རླུང་གི་རང་བཞིན་ཅན། །</s>
    <s id="65:3">གཞོན་ནུར་སྐྲ་དཀར་སྐྱེ་བ་དང་། །</s>
    <s id="65:4">རྔུལ་ཆེ་གཤེར་བ་མང་བ་དང་། །</s>
    <s id="65:5">ཡིད་གཞུངས་རྨི་ལམ་མེ་མཐོང་བ། །</s>
    <s id="65:6">དེ་ནི་མཁྲིས་པའི་རང་བཞིན་ཅན། །</s>
    <s id="65:7">སེམས་བརྟན་ལུས་ནི་མཉམ་ལ་དྲང་། །</s>
  </p>
  <p id="66">
    <s id="66:1">[131b.7]ཞིབ་རྟོག་མགོ་དག་སྣུམ་ཞིང་རླན། །</s>
    <s id="66:2">རྨི་ལམ་ཆུ་དང་རྫས་དཀར་མཐོང་། །</s>
  </p>
  <p id="67">
    <s id="67:1">བད་ཀན་རང་བཞིན་ཤེས་པར་བྱ། །</s>
  </p>
  <p id="68">
    <s id="68:1">ཀུན་འདུས་རང་བཞིན་ཀུན་ལྡན་པས། །ཁ་ཅིག་གཉིས་དང་གསུམ་དང་ལྡན། །</s>
  </p>
  <p id="69">
    <s id="69:1">ཕྱོགས་གཅིག་ལྷག་པར་གང་མང་བ། །དེ་ཡི་རང་བཞིན་ཤེས་པར་བྱོས། །</s>
  </p>
  <p id="70">
    <s id="70:1">རང་ [132a] [132a.1]བཞིན་རིག་པར་གྱུར་ནས་ནི། །</s>
    <s id="70:2">ནད་བཞིན་སྨན་ནི་གཏང་བར་བྱ། །</s>
  </p>
  <p id="71">
    <s id="71:1">འཆི་བའི་མཚན་མ་མེད་གྱུར་ན། །</s>
  </p>
  <p id="72">
    <s id="72:1">མི་དེ་གསོར་རུང་བ་ཞེས་བྱ། །</s>
  </p>
  <p id="73">
    <s id="73:1">དབང་པོས་ལོག་པར་ཡུལ་འཛིན་ཅིང་། །</s>
    <s id="73:2">བླ་མ་སྨན་པ་དག་ལ་བརྙས། །</s>
    <s id="73:3">ཉེ་དུ་དག་ལ་ཁོང་ཁྲོ་ན། །</s>
  </p>
  <p id="74">
    <s id="74:1">འཆི་བའི་མཚན་མར་ [132a.2]ཤེས་པར་བྱ། །</s>
  </p>
  <p id="75">
    <s id="75:1">མིག་ཡོན་ཁ་དོག་དཀར་འགྱུར་ཞིང་། །</s>
    <s id="75:2">ལྕེ་གནག་སྣ་ཟུར་ཡོ་བ་དང་། །</s>
    <s id="75:3">རྣ་བའི་འཁོར་ལོ་སྔོ་ལས་གྱུར། །</s>
  </p>
  <p id="76">
    <s id="76:1">མ་མཆུ་ཐུར་འཕྱང་འཆི་བའི་མཚན། །</s>
    <s id="76:2">ཨ་རུ་ར་ནི་རྣམ་གཅིག་ལ། །རོ་ནི་རྣམ་པ་དྲུག་ལྡན་ཏེ། །</s>
  </p>
  <p id="77">
    <s id="77:1">ནད་ནི་ཐམས་ཅད་སེལ་བྱེད་པས། །</s>
    <s id="77:2">ཉེས་མེད་སྨན་རྣམས་ [132a.3]ཀུན་གྱི་རྒྱལ། །</s>
  </p>
  <p id="78">
    <s id="78:1">འབྲས་བུ་གསུམ་དང་ཚ་བ་གསུམ། །</s>
    <s id="78:2">སྨན་རྣམས་ནང་ན་རྙེད་པར་སླ། །</s>
  </p>
  <p id="79">
    <s id="79:1">བུ་རམ་སྦྲང་རྩི་འོ་མ་མར། །</s>
    <s id="79:2">འདི་དག་ནད་མང་གསོ་བར་ནུས། །</s>
  </p>
  <p id="80">
    <s id="80:1">དེ་ལས་གཞན་པའི་སྨན་རྣམས་ནི། །</s>
    <s id="80:2">ནད་དང་སྦྱར་ཏེ་བསྐྱེད་པར་བྱ། །</s>
  </p>
  <p id="81">
    <s id="81:1">སྔར་ནི་བརྩེ་བའི་སེམས་བསྐྱེད་ནས། །</s>
  </p>
  <p id="82">
    <s id="82:1">ནོར་དང་ཁེ་ལ་བལྟ་ [132a.4]མི་བྱ། །</s>
  </p>
  <p id="83">
    <s id="83:1">ངས་ནི་ཁྱོད་ལ་ནད་གསོ་བའི། །གཅེས་པའི་དོན་ནི་བསྟན་པ་ཡིན། །</s>
  </p>
  <p id="84">
    <s id="84:1">འདི་ཡིས་སེམས་ཅན་གསོ་བྱས་ན། །</s>
  </p>
  <p id="85">
    <s id="85:1">མཐའ་མེད་འབྲས་བུ་ཐོབ་པར་འགྱུར། །</s>
  </p>
  <p id="86">
    <s id="86:1">རིགས་ཀྱི་ལྷ་མོ་དེ་ནས་ཚོང་དཔོན་གྱི་བུ་ཆུ་འབེབས་ཕ་ལས་མངོན་སུམ་དུ་ཤེས་པའི་ཡན་ལག་བརྒྱད་ཀྱི་དོན་ཤེས་པ་ [132a.5]དང་།</s>
    <s id="86:2">འབྱུང་བ་ཆེན་པོ་བཞི་འཕེལ་ཞིང་འགྲིབ་པ་དང་།</s>
    <s id="86:3">དུས་ཚིགས་མི་མཐུན་པ་དང་།</s>
    <s id="86:4">སྨན་དཔྱད་ཀྱི་ཆོ་ག་ཐོས་པས་ལེགས་པར་ཁོང་དུ་ཆུད་པར་གྱུར་ནས</s>
  </p>
  <p id="87">
    <s id="87:1">བདག་ཉིད་ནད་མང་པོ་གསོ་ནུས་པར་རིག་པར་གྱུར་པས་</s>
    <s id="87:2">གྲོང་དང་། གྲོང་ཁྱེར་དང་། གྲོང་རྡལ་ཀུན་དུ་ཁྱབ་པར་ [132a.6]དེ་དང་དེ་དག་ཏུ་སོང་སྟེ།</s>
  </p>
  <p id="88">
    <s id="88:1">ནད་ཀྱི་སྡུག་བསྔལ་དང་ལྡན་པའི་སེམས་ཅན་འབུམ་ཕྲག་བརྒྱ་སྟོང་དུ་མ་དེའི་ཐད་དུ་ལྷགས་པ་རྣམས་ལ་</s>
    <s id="88:2">ལེགས་པའི་ཚིག་གིས་སྤྲོ་བ་བསྐྱེད་ནས་</s>
  </p>
  <p id="89">
    <s id="89:1">འདི་སྐད་དུ་ང་ནི་སྨན་པའོ། །</s>
  </p>
  <p id="90">
    <s id="90:1">ང་ནི་སྨན་པ་སྟེ། </s>
  </p>
  <p id="91">
    <s id="91:1">སྨན་དཔྱད་ལ་ཤིན་ཏུ་མཁས་པས་</s>
    <s id="91:2">དེང་ཁྱེད་ཅག་གི་ནད་མང་ [132a.7]པོ་གསོས་ནས་</s>
    <s id="91:3">ཐམས་ཅད་སོས་པར་བྱའོ་ཞེས་སྨྲས་སོ། །</s>
  </p>
  <p id="92">
    <s id="92:1">རིགས་ཀྱི་ལྷ་མོ་དེའི་ཚེ་མི་མང་པོ་རྣམས་ཚོང་དཔོན་གྱི་བུས་ལེགས་པའི་ཚིག་གིས་སྤྲོ་བ་བསྐྱེད་ནས་ནད་གསོ་བར་གནང་བ་ཐོས་པ་དང་།</s>
    <s id="92:2">དེ་ནས་སེམས་ཅན་ནད་ཚབས་ཆེན་པོས་བཏབ་པ་བརྒྱ་སྟོང་ཚད་མེད་པ་སྙེད་ཅིག་</s>
    <s id="92:3">ཚིག་ [132b] [132b.1]དེ་སྐད་སྨྲས་པ་ཐོས་ནས་</s>
  </p>
  <p id="93">
    <s id="93:1">ལུས་དང་སེམས་དགའ་མགུ་རངས་ཤིང་ངོ་མཚར་རྨད་དུ་བྱུང་བ་ཐོས་པར་གྱུར་པས་</s>
    <s id="93:2">རྒྱུ་དང་རྐྱེན་དེས་ནད་ཀྱི་སྡུག་བསྔལ་ཇི་སྙེད་པ་ཐམས་ཅད་སོས་ཤིང་ཞི་བར་གྱུར་པས་</s>
    <s id="93:3">ཉམས་སྟོབས་རྟས་ཏེ་སྔ་མཁོ་བཞིན་དུ་སོས་པར་གྱུར་ཏོ། །</s>
  </p>
  <p id="94">
    <s id="94:1">རིགས་ཀྱི་ལྷ་མོ་དེའི་ཚེ་གཞན་ [132b.2]ཡང་ནད་ཀྱི་སྡུག་བསྔལ་ཤིན་ཏུ་ལྕི་ཞིང་གསོ་བར་དཀའ་བའི་སེམས་ཅན་བརྒྱ་སྟོང་ཚད་མེད་པ་རྣམས་ཀྱང་</s>
    <s id="94:2">ལྷན་ཅིག་ཏུ་ཚོང་དཔོན་གྱི་བུའི་ཐད་དུ་ལྷགས་ནས་</s>
    <s id="94:3">ནད་གསོ་བར་གསོལ་བ་བཏབ་པ་དང་།</s>
    <s id="94:4">དེའི་ཚེ་ཚོང་དཔོན་གྱི་བུས་སྨན་གྱ་ནོམ་པ་དག་བཏང་ནས་</s>
  </p>
  <p id="95">
    <s id="95:1">ཐམས་ཅད་སོས་པར་གྱུར་ཏེ</s>
  </p>
  <p id="96">
    <s id="96:1">[132b.3]རིགས་ཀྱི་ལྷ་མོ་དེའི་ཚེ་ཚོང་དཔོན་གྱི་བུ་དེས་ཡུལ་ཁམས་དེ་ཀུན་གྱི་ནད་ཀྱི་སྡུག་བསྔལ་གྱིས་ཉེན་པའི་སེམས་ཅན་བྱེ་བ་ཁྲག་ཁྲིག་བརྒྱ་སྟོང་དུ་མ་སོས་པར་བྱས་སོ། །</s>
  </p>
  <p id="97">
    <s id="97:1">གསེར་འོད་དམ་པ་མཆོག་ཏུ་རྣམ་པར་རྒྱལ་བ་མདོ་སྡེའི་རྒྱལ་པོ་ལས་ནད་རབ་ཏུ་ཞི་བར་བྱས་པའི་ལེའུ་སྟེ་ཉི་ཤུ་ [132b.4]བཞི་པའོ།། །།</s>
  </p>
</text>
