<?xml version='1.0' encoding='utf-8'?>
<text>
  <p id="1">
    <s id="1:1">{D1124}༄༅༅། །རྒྱ་གར་སྐད་དུ། ཀཱ་ཡ་ཏྲ་ཡ་སྟོ་ཏྲ་ནཱ་མ་སྱ་བི་བ་ར་ནཱ་མ།</s>
    <s id="1:2">བོད་སྐད་དུ། སྐུ་གསུམ་ལ་བསྟོད་པ་ཞེས་བྱ་བའི་རྣམ་པར་འགྲེལ་པ།</s>
    <s id="1:3">འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །</s>
  </p>
  <p id="2">
    <s id="2:1">བདག་ཉིད་ཆེན་པོའི་སྐུ་གསུམ་གྱི། །བསྟོད་པ་ཀླུ་སྒྲུབ་ཀྱིས་མཛད་པ། །</s>
    <s id="2:2">གཞན་གྱི་གསོལ་བས་བསྐུལ་བས་ན། །</s>
    <s id="2:3">ཇི་ལྟར་བཀོད་པ་རྣམ་པར་དབྱེ། །</s>
  </p>
  <p id="3">
    <s id="3:1">དེ་ལ། གཅིག་མིན་དུ་མ་མ་ཡིན་ཞེས་བྱ་བ་ལ་སོགས་པའི་ཚིགས་སུ་བཅད་པ་གསུམ་གྱིས་</s>
    <s id="3:2">བརྗོད་པར་བྱ་བ་དང་། དགོས་པ་དང་། འབྲེལ་པ་དང་། དགོས་པའི་ཡང་དགོས་པ་བརྗོད་པར་བྱ་སྟེ།</s>
    <s id="3:3">གང་གི་ཕྱིར་བརྗོད་པ་དང་། དགོས་པ་དང་། འབྲེལ་པ་མེད་པ་དག་ལ་ནི་</s>
    <s id="3:4">སོ་སོར་རྟོག་པ་སྔོན་དུ་གཏོང་བ་དག་ལེན་པར་མི་འགྱུར་རོ། །</s>
  </p>
  <p id="4">
    <s id="4:1">དེའི་ཕྱིར་</s>
    <s id="4:2">འདིར་ཅི་ཞིག་འཆད་པར་འགྱུར་ཞེས་འདི་ལ་ཡང་དག་པར་རྨོངས་པ་དག་དྲན་པ་འཇུག་པར་བྱ་བའི་ཕྱིར་</s>
    <s id="4:3">བརྗོད་པར་བྱ་བ་བཤད་དོ། །</s>
  </p>
  <p id="5">
    <s id="5:1">བཤད་པ་དོན་མེད་པར་རྟོག་པ་དག་ངེས་པར་འཇུག་པར་བྱ་བའི་ཕྱིར་</s>
    <s id="5:2">དགོས་པ་བསྟན་ཏོ། །</s>
  </p>
  <p id="6">
    <s id="6:1">ཐབས་མེད་པར་དོགས་པ་བསལ་བའི་ཕྱིར་</s>
    <s id="6:2">འབྲེལ་པ་བཤད་དེ།</s>
  </p>
  <p id="7">
    <s id="7:1">གཞན་དུ་ན་ཐབས་མེད་པ་དག་ལ་ཇི་ལྟར་འཇུག་པར་འགྱུར། །</s>
  </p>
  <p id="8">
    <s id="8:1">དེ་ལ་འདིར་སྐུ་གསུམ་ནི་བརྗོད་པར་བྱ་བའོ། །</s>
  </p>
  <p id="9">
    <s id="9:1">དེའི་རང་གི་ངོ་བོ་ཉིད་བཤད་པ་ནི་དགོས་པ་སྟེ། </s>
  </p>
  <p id="10">
    <s id="10:1">དེའི་རང་གི་ངོ་བོ་ཉིད་བཤད་པའི་ཕྱིར་ཚིགས་སུ་བཅད་པ་འདི་བྱས་སོ།  །</s>
    <s id="10:2">དེ་བས་ན་</s>
    <s id="10:3">དགོས་པ་དང་ཚིགས་སུ་བཅད་པ་དག་རྗོད་པ་དང་བརྗོད་པར་བྱ་བའི་མཚན་ཉིད་དུ་འབྲེལ་པའམ།</s>
    <s id="10:4">ཚིག་དང་ཚིག་ཅན་འབྲེལ་པའམ།</s>
    <s id="10:5">ཐབས་དང་ཐབས་ལས་བྱུང་བའི་མཚན་ཉིད་དུ་འབྲེལ་པའམ།</s>
    <s id="10:6">སྒྲུབ་པ་དང་བསྒྲུབ་པར་བྱ་བའི་མཚན་ཉིད་དུ་འབྲེལ་བའམ།</s>
    <s id="10:7">བྱ་བ་དང་བྱེད་པའི་མཚན་ཉིད་དུ་འབྲེལ་བ་ནི་འབྲེལ་བའོ། །</s>
  </p>
  <p id="11">
    <s id="11:1">དེ་ནས་འབད་པ་དང་རྩོལ་བའི་བརྩོན་འགྲུས་དང་ལྡན་པར་རང་ཉིད་ཀྱིས་སྐུ་གསུམ་གྱི་དོན་དང་བྱ་བ་མཐར་ཕྱིན་པ་ནི་དགོས་པའི་ཡང་དགོས་པ་ཡིན་པར་ཤེས་པར་བྱ་སྟེ། </s>
  </p>
  <p id="12">
    <s id="12:1">འདི་ནི་རེ་ཞིག་དོན་གྱི་སྤྱི་ཡིན་ནོ། །</s>
    <s id="12:2">ད་ནི་ཡན་ལག་གི་དོན་བརྗོད་པར་བྱ་སྟེ།</s>
  </p>
  <p id="13">
    <s id="13:1">གཅིག་མིན་དུ་མ་མ་ཡིན་ཞེས་བྱ་བ་ལ་སོགས་པ་ལ།</s>
    <s id="13:2">གཅིག་དང་དུ་མ་ནི་གཅིག་དང་དུ་མ་སྟེ།</s>
  </p>
  <p id="14">
    <s id="14:1">གཉིས་ནི་གཉིས་མེད་པ་ཉིད་དོ། །</s>
  </p>
  <p id="15">
    <s id="15:1">དུ་མ་ནི་མང་པོ་ཉིད་དེ།</s>
    <s id="15:2">གཅིག་དང་དུ་མར་མ་གྱུར་པའི་ཆོས་ཀྱི་སྐུ་གང་ཡིན་པ་དེ་ལ་བདག་ཕྱག་འཚལ་ལོ་ཞེས་བྱ་བའི་ཐ་ཚིག་གོ། །</s>
  </p>
  <p id="16">
    <s id="16:1">ཅིའི་ཕྱིར་གཅིག་ཀྱང་མ་ཡིན་ལ་དུ་མ་ཡང་མ་ཡིན་ཞེ་ན། </s>
  </p>
  <p id="17">
    <s id="17:1">དེའི་ཕྱིར་གཟོད་མ་ནས་མ་སྐྱེས་པའོ་ཞེས་འབྱུང་བས་ན་</s>
    <s id="17:2">གང་ཐོག་མ་ཉིད་ནས་མ་སྐྱེས་པ་དེ་ལ་གཅིག་དང་དུ་མའི་གནས་སྐབས་སུ་བྱ་བར་མི་ནུས་ཏེ།</s>
  </p>
  <p id="18">
    <s id="18:1">ནམ་མཁའ་ལྟར་ཡོངས་སུ་ཆད་པ་མེད་པའི་ངོ་བོ་ཉིད་དོ། །</s>
  </p>
  <p id="19">
    <s id="19:1">ཆོས་ཐམས་ཅད་ཀྱང་དེ་བཞིན་ཉིད་ལས་བྱུང་བས་ན། </s>
  </p>
  <p id="20">
    <s id="20:1">དེའི་ཕྱིར་གང་ཞིག་གང་ལས་བྱུང་བར་གྱུར་པ་སྟེ། </s>
  </p>
  <p id="21">
    <s id="21:1">གང་གིས་སྣ་ཚོགས་པའི་གཟུགས་སུ་གྱུར་པ་དེ་མ་མཐོང་སྟེ། </s>
  </p>
  <p id="22">
    <s id="22:1">སཱ་ལུ་ལ་སོགས་པའི་ས་བོན་ལས་ནི་སཱ་ལུའི་འབྲས་བུའོ། །</s>
  </p>
  <p id="23">
    <s id="23:1">དེ་བཞིན་དུ་སྟོང་པ་ཉིད་ལས་གང་ཞིག་འབྱུང་བར་འགྱུར་བ་ནི་</s>
    <s id="23:2">རྟག་པ་དང་ཆད་པར་མི་འགྱུར་ཏེ།</s>
  </p>
  <p id="24">
    <s id="24:1">གང་གི་ཕྱིར་ཀུན་དུ་རྟོག་པ་མ་ལུས་པ་དང་བྲལ་བའི་</s>
    <s id="24:2">རྒྱལ་བ་ཐམས་ཅད་ཀྱིས་ཀྱང་སྟོང་ཞིང་སྒྱུ་མ་དང་འདྲ་བར་གཟིགས་སོ།  །</s>
    <s id="24:3">གཞན་ཡང་ཁྱད་པར་དུ་བྱ་བའི་ཕྱིར་</s>
    <s id="24:4">བདག་དང་གཞན་ལ་ཕན་པ་ཕུན་སུམ་ཚོགས་ཆེན་གཞིར་གྱུར་པ་ཞེས་བྱ་བ་སྨོས་ཏེ།</s>
  </p>
  <p id="25">
    <s id="25:1">བདག་དང་གཞན་ནི་བདག་དང་གཞན་ཏེ། </s>
  </p>
  <p id="26">
    <s id="26:1">དེ་དག་ལ་ཕན་པ་ཕུན་སུམ་ཚོགས་པའི་གཞིར་གྱུར་པ་ནི་</s>
    <s id="26:2">མངོན་པར་མཐོ་བ་དང་། ངེས་པར་ལེགས་པའི་མཚན་ཉིད་ཅན་གྱི་ཕུན་སུམ་ཚོགས་པ་ཆེན་པོའི་གཞིར་གྱུར་པ་ཞེས་བྱ་བའི་དོན་ཏོ།  །</s>
    <s id="26:3">གང་གི་ཕྱིར་ཆོས་ཀྱི་དབྱིངས་གཅིག་དང་དུ་མ་དང་བྲལ་བའི་ངོ་བོ་ཐོག་མ་དང་ཐ་མ་མེད་པ་སྟོང་པ་ཉིད་དུ་བཤད་ན།</s>
  </p>
  <p id="27">
    <s id="27:1">ཇི་ལྟར་ན་བདག་དང་གཞན་ལ་ཕན་པ་ཕུན་སུམ་ཚོགས་པ་ཆེན་པོའི་གཞིར་གྱུར་པ་ཡིན་ཞེ་ན། </s>
  </p>
  <p id="28">
    <s id="28:1">ཉེས་པ་མེད་དེ། </s>
  </p>
  <p id="29">
    <s id="29:1">འདི་ལྟར་མ་རིག་པའི་བག་ཆགས་ཀྱི་སྟོབས་ཀྱིས་སྣོད་དང་བཅུད་ཀྱི་ཚུལ་དུ་གནས་པ་ལྟར་</s>
    <s id="29:2">བདག་དང་གཞན་ལ་ཕན་པ་ཕུན་སུམ་ཚོགས་པ་ཆེན་པོའི་གཞིར་གྱུར་པ་ཡིན་ཏེ།</s>
  </p>
  <p id="30">
    <s id="30:1">རྨི་ལམ་ལ་སོགས་པའི་ཤེས་པ་བཞིན་ནོ། །</s>
  </p>
  <p id="31">
    <s id="31:1">གལ་ཏེ་མ་རིག་པའི་བག་ཆགས་དང་ཆོས་ཀྱི་དབྱིངས་ཐོག་མ་དང་ཐ་མ་མེད་པའི་ངོ་བོ་དེ་ཡང་མ་རིག་པའི་བག་ཆགས་སུ་གྱུར་པ་ནི་</s>
    <s id="31:2">གླ་རྩི་ལ་སོགས་པས་བསྒོས་པ་བཞིན་ཏེ།</s>
  </p>
  <p id="32">
    <s id="32:1">དངོས་པོ་རྣམས་ཀྱི་ཆོས་ཉིད་ནི་དེ་ལྟ་བུའོ། །</s>
  </p>
  <p id="33">
    <s id="33:1">དེ་བས་ན་</s>
    <s id="33:2">བདག་དང་གཞན་ལ་ཕན་པ་ཕུན་སུམ་ཚོགས་པའི་གཞིར་གྱུར་པ་ཡིན་ནོ། །</s>
  </p>
  <p id="34">
    <s id="34:1">གཞན་ཡང་དགེ་བའི་བཤེས་གཉེན་དང་ཕྲད་ཅིང་</s>
    <s id="34:2">ལམ་བཟང་པོ་རྙེད་པས་</s>
    <s id="34:3">མ་རིག་པའི་བག་ཆགས་གློ་བུར་བ་རིང་དུ་བྱས་ཤིང་</s>
    <s id="34:4">ཡོངས་སུ་དག་པར་གྱུར་པ་ནི་</s>
    <s id="34:5">གསེར་དང་ཟངས་ཀྱི་དྲི་མ་དང་བྲལ་བ་བཞིན་ཏེ།</s>
    <s id="34:6">འདི་ལ་ཡོན་ཏན་དང་ཉེས་པ་ལེན་ཅིང་སྤོང་བ་ཡོད་པ་ཡིན་ནོ། །</s>
  </p>
  <p id="35">
    <s id="35:1">དེ་ཅིའི་ཕྱིར་ཞེ་ན། །</s>
  </p>
  <p id="36">
    <s id="36:1">ཡང་དག་པའི་དོན་རྟོགས་པ་ཁོ་ན་ཙམ་དུ་ཟད་དེ། </s>
  </p>
  <p id="37">
    <s id="37:1">དེའི་ཕྱིར།</s>
    <s id="37:2">འདི་ལ་བསལ་བྱ་ཅི་ཡང་མེད། །</s>
  </p>
  <p id="38">
    <s id="38:1">གཞལ་བར་བྱ་བ་གང་ཡང་མེད། །</s>
  </p>
  <p id="39">
    <s id="39:1">ཡང་དག་ཉིད་ལ་ཡང་དག་ལྟ། །</s>
    <s id="39:2">ཡང་དག་མཐོང་ན་རྣམ་པར་གྲོལ། །</s>
    <s id="39:3">ཞེས་གསུངས་པ་</s>
    <s id="39:4">གང་འདི་ལྟར་རྐྱེན་དང་ལྡན་པ་ནི་</s>
    <s id="39:5">ཀུན་ནས་ཉོན་མོངས་པར་ཐལ་བར་འགྱུར་གྱི་</s>
    <s id="39:6">མ་སྐྱེས་པ་སྐྱེ་བར་ནི་མ་མཐོང་ངོ་། །</s>
  </p>
  <p id="40">
    <s id="40:1">སྐྱེས་པ་འགག་པ་དག་ལས་ཀྱང་ཅུང་ཟད་སྐྱེ་བ་མེད་དེ། </s>
  </p>
  <p id="41">
    <s id="41:1">མྱ་ངན་ལས་འདས་པ་ནི་མར་མེ་དང་མཚུངས་སོ། །</s>
  </p>
  <p id="42">
    <s id="42:1">གཞན་ཡང་ཁྱད་པར་དུ་བྱ་བའི་ཕྱིར།  དངོས་མིན་དངོས་པོ་མེད་མ་ཡིན། །ཞེས་བྱ་བ་སྨོས་ཏེ།</s>
  </p>
  <p id="43">
    <s id="43:1">དངོས་པོ་ནི་གཟུགས་སུ་ཡོད་པའོ། །</s>
  </p>
  <p id="44">
    <s id="44:1">དེ་མེད་པར་གྱུར་པ་ནི་དངོས་པོ་མེད་པ་སྟེ། </s>
  </p>
  <p id="45">
    <s id="45:1">གཉི་ག་ལས་ལྡོག་པར་འགྱུར་བས་ན། </s>
  </p>
  <p id="46">
    <s id="46:1">དངོས་མིན་དངོས་པོ་ཡོད་པ་མ་ཡིན། །ཞེས་བྱ་བ་སྟེ་</s>
    <s id="46:2">ཡོད་པ་དང་མེད་པ་དང་དབུས་ལས་འདས་པར་གྱུར་པའོ། །</s>
    <s id="46:3">དེ་ཉིད་ཀྱིས་ནམ་མཁའ་ལྟར་རོ་གཅིག་པ་སྟེ།</s>
  </p>
  <p id="47">
    <s id="47:1">ནམ་མཁའ་ལྟར་ཞེས་བྱ་བ་ནི་</s>
    <s id="47:2">ནམ་མཁའ་དང་འདྲ་བར་རོ་གཅིག་ཅིང་མཉམ་པའི་རང་བཞིན་དུ་གང་གྱུར་པ་དེ་ནི་ནམ་མཁའ་ལྟར་རོ་གཅིག་ཅེས་བྱའོ། །</s>
  </p>
  <p id="48">
    <s id="48:1">དེ་ཉིད་ཀྱིས་ན་རྟོགས་པར་དཀའ་བའི་རང་བཞིན་ཅན་ཏེ། </s>
  </p>
  <p id="49">
    <s id="49:1">དངོས་པོ་དང་དངོས་པོ་མེད་པ་གཉི་ག་དང་གཞན་ལས་བཙལ་བ་དང་བྲལ་བ་ཉིད་དོ། །</s>
  </p>
  <p id="50">
    <s id="50:1">དེ་བས་ན་གོས་པ་མེད་པ་སྟེ།</s>
  </p>
  <p id="51">
    <s id="51:1">འདོད་ཆགས་ལ་སོགས་པའི་ཉེས་པའི་དྲི་མ་དང་བྲལ་བ་ཉིད་དོ། །</s>
  </p>
  <p id="52">
    <s id="52:1">དེ་ཉིད་ཀྱིས་ན་མི་འགྱུར་བ་སྟེ་</s>
    <s id="52:2">རང་གི་ངོ་བོ་ཉིད་ལ་མི་འཕོ་བའོ། །</s>
    <s id="52:3">ཞི་བ་ནི་ཉོན་མོངས་པ་ཐམས་ཅད་ཞི་བར་གྱུར་པའོ། །</s>
  </p>
  <p id="53">
    <s id="53:1">མི་མཉམ་པ་ནི་མཚུངས་པ་མེད་པའོ། །</s>
  </p>
  <p id="54">
    <s id="54:1">མཉམ་པ་ནི་ཆོས་ཐམས་ཅད་ཀྱི་གཞིར་མཚུངས་པར་གྱུར་པའོ། །</s>
  </p>
  <p id="55">
    <s id="55:1">ཁྱབ་པ་ཅན་ནི་ཐམས་ཅད་དུ་སོང་བར་གྱུར་པའོ། །</s>
  </p>
  <p id="56">
    <s id="56:1">སྤྲོས་པ་མེད་པ་ནི་སྤྲོས་པ་ཐམས་ཅད་དང་བྲལ་བར་གྱུར་པའོ། །</s>
  </p>
  <p id="57">
    <s id="57:1">ཁྱད་པར་དུ་བྱ་བ་གཞན་ཡང་སོ་སོ་རང་རིག་ཅེས་བྱ་བ་སྟེ། </s>
  </p>
  <p id="58">
    <s id="58:1">སེམས་ཅན་རྣམས་ཀྱི་སོ་སོ་རང་གིས་རིག་པར་གྱུར་པ་གཞོན་ནུ་མའི་བདེ་བ་དྲིས་པ་བཞིན་ནོ། །</s>
  </p>
  <p id="59">
    <s id="59:1">དཔེ་མེད་པ་ནི་དཔེ་ལས་འདས་པར་གྱུར་པ་སྟེ། </s>
  </p>
  <p id="60">
    <s id="60:1">དེ་སྐད་དུ་ཡང་། </s>
  </p>
  <p id="61">
    <s id="61:1">མཚུངས་པ་འགའ་ཡང་ཡོད་མིན་ཏེ། །</s>
  </p>
  <p id="62">
    <s id="62:1">ཚིག་ལམ་པ་ཡང་གང་ཞིག་ཡོད། །</s>
  </p>
  <p id="63">
    <s id="63:1">ཅུང་ཟད་ཉེ་བའམ་རིང་བ་ནི། །</s>
  </p>
  <p id="64">
    <s id="64:1">འགའ་ཡང་ཡོད་པ་མ་ཡིན་ནོ། །</s>
  </p>
  <p id="65">
    <s id="65:1">འདྲེན་པ་མཉམ་པ་མེད་གྱུར་པ། །</s>
  </p>
  <p id="66">
    <s id="66:1">དེ་ལ་དཔེར་བྱ་གང་ཞིག་གཞལ། །</s>
  </p>
  <p id="67">
    <s id="67:1">སྐབས་འབྱེད་གཞི་དང་བྲལ་བ་ཡི། །</s>
  </p>
  <p id="68">
    <s id="68:1">མཉམ་མེད་ཁྱོད་ལ་ཕྱག་འཚལ་ལོ། །ཞེས་བཤད་པས་སོ། །</s>
  </p>
  <p id="69">
    <s id="69:1">དེ་ལྟ་བུའི་ཆོས་ཀྱི་སྐུ་སྟེ་ཆོས་ཀྱི་ལུས་དེ་ལ་བདག་ཕྱག་འཚལ་ལོ།  །</s>
    <s id="69:2">ཇི་ལྟ་བུ་སུ་ལ་ཞེ་ན།</s>
  </p>
  <p id="70">
    <s id="70:1">རྒྱལ་བ་རྣམས་ཏེ་</s>
    <s id="70:2">ཤེས་བྱ་མ་ལུས་པ་ཐུགས་སུ་ཆུད་པས་ཐུགས་བྱིན་གྱིས་བརླབས་པ་ལ་ལུས་དང་ཡིད་ཀྱིས་ཕྱག་འཚལ་ལོ་ཞེས་བྱ་བའི་དོན་ཏོ། །</s>
  </p>
  <p id="71">
    <s id="71:1">རང་གི་འབྱོར་བ་ནི་ཁམས་གསུམ་པ་ཐམས་ཅད་ཀྱི་དབང་ཕྱུག་ཆེན་པོའི་མཚན་ཉིད་དོ། །</s>
  </p>
  <p id="72">
    <s id="72:1">ཁྱད་པར་ཇི་ལྟ་བུ་ཞེ་ན། </s>
  </p>
  <p id="73">
    <s id="73:1">འཇིག་རྟེན་ལས་འདས་པ་སྟེ་འཇིག་རྟེན་ལས་རྒལ་བའོ། །</s>
  </p>
  <p id="74">
    <s id="74:1">བསམ་གྱིས་མི་ཁྱབ་པ་ནི་སེམས་ཀྱི་ཡུལ་ལས་རིང་དུ་གྱུར་པའོ། །</s>
  </p>
  <p id="75">
    <s id="75:1">ལེགས་མཛད་བརྒྱ་ཡི་འབྲས་བུ་ཞེས་བྱ་བ་ནི་</s>
    <s id="75:2">སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་རྣམས་ཡུན་རིང་པོར་ཉེ་བར་བསགས་པ་ལས་སྐྱེས་པའོ། །</s>
  </p>
  <p id="76">
    <s id="76:1">གང་གི་ཞེ་ན། </s>
  </p>
  <p id="77">
    <s id="77:1">བློ་ཅན་རྣམས་ཀྱི་སྟེ། </s>
  </p>
  <p id="78">
    <s id="78:1">བྱམས་པ་དང་།</s>
    <s id="78:2">མཐོང་བ་དོན་ཡོད་དང་།</s>
    <s id="78:3">ངན་སོང་ཐམས་ཅད་སྤོང་བ་དང་།</s>
    <s id="78:4">མྱ་ངན་ཐམས་ཅད་ངེས་པར་འཇོམས་པའི་བློ་གྲོས་ལ་སོགས་པའོ། །</s>
    <s id="78:5">ཅིའི་ཕྱིར་ཞེ་ན།</s>
  </p>
  <p id="79">
    <s id="79:1">དགའ་བ་བསྐྱེད་པའི་ཕྱིར་ཏེ་</s>
    <s id="79:2">རབ་ཏུ་མགུ་བའི་རྒྱུར་རོ། །</s>
  </p>
  <p id="80">
    <s id="80:1">འཁོར་ནི་བྱང་ཆུབ་སེམས་དཔའི་ཚོགས་ཏེ་དེ་རྣམས་ཀྱི་ནང་དུའོ། །</s>
    <s id="80:2">སྣ་ཚོགས་པ་ནི་རྣམ་པ་དུ་མའོ། །</s>
    <s id="80:3">རྒྱས་པར་སྟོན་པར་མཛད་པ་ཞེས་བྱའོ། །</s>
    <s id="80:4">སེམས་ཅན་མོས་པ་སྣ་ཚོགས་པ་དག་གི་བསམ་པའི་ཁྱད་པར་གྱི་དབང་དུ་མཛད་ནས་</s>
    <s id="80:5">བྱེ་བྲག་དུ་མར་འཆད་པར་མཛད་པའོ། །</s>
  </p>
  <p id="81">
    <s id="81:1">རྟག་ཏུ་དམ་པའི་ཆོས་ཀྱི་སྒྲ་སྐད་རྒྱ་ཆེན་འཇིག་རྟེན་ཀུན་དུ་འཕྲོ་བར་མཛད་པ་པོ། ། ཞེས་བྱ་བ་ནི་</s>
    <s id="81:2">ཤིན་ཏུ་རྒྱ་ཆེ་བའི་དམ་པའི་ཆོས་ཀྱི་གསུང་ངོ་། །</s>
  </p>
  <p id="82">
    <s id="82:1">ཐམས་ཅད་དུ་འཇུག་པས་ན་རྒྱ་ཆེ་བའོ། །</s>
  </p>
  <p id="83">
    <s id="83:1">དེ་ཉིད་ཀྱིས་ན་དེ་རྒྱུན་མི་འཆད་པར་སྤྲོ་བས་ན་</s>
    <s id="83:2">ཤིན་ཏུ་མང་ཞིང་རྒྱ་ཆེ་བ་ལ་སོགས་པའི་དམ་པའི་ཆོས་སྟོན་ཅིང་གསུང་བར་འགྱུར་བ་དེ་ལ་དེ་སྐད་ཅེས་བྱའོ། །</s>
  </p>
  <p id="84">
    <s id="84:1">སངས་རྒྱས་ཞེས་བྱ་བ་ནི་ཆོས་ཀྱི་དེ་ཁོ་ན་ཉིད་ཇི་ལྟ་བ་བཞིན་དུ་བརྙེས་ཤིང་ཐུགས་སུ་ཆུད་པའོ། །</s>
  </p>
  <p id="85">
    <s id="85:1">ལོངས་སྤྱོད་རྫོགས་སྐུ་ཞེས་བྱ་བ་ནི་རྫོགས་པར་ལོངས་སྤྱོད་པའི་སྐུ་སྟེ། </s>
  </p>
  <p id="86">
    <s id="86:1">ས་བཅུའི་དབང་ཕྱུག་གི་བྱང་ཆུབ་སེམས་དཔའ་རྣམས་ལ་རྣམ་པ་སྣ་ཚོགས་པའི་ཆོས་སྟོན་པ་ལ་སོགས་པས་</s>
    <s id="86:2">ལོངས་སྤྱོད་པར་མཛད་པའོ།  །</s>
    <s id="86:3">དེའི་ཕྱིར་ཁྱད་པར་གཞན་ཡང་ཆོས་ཀྱི་རྒྱལ་སྲིད་ཆེན་པོ་ལ་བཞུགས་པ་གང་ཡིན་ཞེས་བྱ་བ་སྨོས་ཏེ།</s>
  </p>
  <p id="87">
    <s id="87:1">ཆོས་ཀྱི་སྲིད་ཀྱང་ཡིན་ལ་ཆེན་པོ་ཡང་ཡིན་པས་ན་</s>
    <s id="87:2">ཆོས་ཀྱི་རྒྱལ་སྲིད་ཆེན་པོ་སྟེ་</s>
    <s id="87:3">ཁམས་གསུམ་པ་ཐམས་ཅད་ཀྱི་བདག་པོའོ། །</s>
  </p>
  <p id="88">
    <s id="88:1">དེ་ལ་གནས་པའི་སྐུ་གང་ཡིན་པ་དེ་ལ་དེ་སྐད་ཅེས་བྱའོ། །</s>
  </p>
  <p id="89">
    <s id="89:1">དེ་ལྟར་ཚིགས་སུ་བཅད་པ་གཉིས་ཀྱིས་</s>
    <s id="89:2">སྐུ་རྣམ་པ་གཉིས་པོའི་རང་གི་ངོ་བོ་ཉེ་བར་བསྟན་ནས།</s>
  </p>
  <p id="90">
    <s id="90:1">སྤྲུལ་པའི་སྐུའི་ངོ་བོ་བསྟན་པའི་ཕྱིར། </s>
  </p>
  <p id="91">
    <s id="91:1">སེམས་ཅན་རྣམས་ནི་སྨིན་པར་མཛད་ཕྱིར་ལ་ལ་དག་ཏུ་མེ་འབར་བཞིན་དུ་གང་སྣང་ཞིང་། ། ཞེས་བྱ་བ་ལ་སོགས་པ་སྨོས་ཏེ།</s>
  </p>
  <p id="92">
    <s id="92:1">སེམས་ཅན་རྣམས་ནི་(སྲོགས་,སྲོག་)ཆགས་རྣམས་སོ། །</s>
  </p>
  <p id="93">
    <s id="93:1">ཅིའི་ཕྱིར་ཞེ་ན། </s>
  </p>
  <p id="94">
    <s id="94:1">སྨིན་པར་མཛད་པའི་ཕྱིར་ཏེ་</s>
    <s id="94:2">ཡོངས་སུ་སྨིན་པའི་དོན་དུའོ། །</s>
  </p>
  <p id="95">
    <s id="95:1">གང་གིས་དུས་ལ་ལ་དག་ཏུ་མེ་དང་འདྲ་ཞིང་བྱིན་ཟ་བཞིན་དུ་ཀུན་ནས་འབར་བར་སྣང་ཞིང་</s>
    <s id="95:2">འོད་དང་ལྡན་པས་</s>
    <s id="95:3">རབ་ཏུ་འབར་བར་སྣང་བའོ། །</s>
  </p>
  <p id="96">
    <s id="96:1">གནས་གང་དུ་སྣང་ཞེ་ན།</s>
    <s id="96:2">སྨྲས་པ། རྫོགས་པར་བྱང་ཆུབ་ཅེས་པ་སྟེ། བྱང་ཆུབ་པ་ཉིད་དུའོ། །</s>
  </p>
  <p id="97">
    <s id="97:1">ཆོས་ཀྱི་འཁོར་ལོ་ནི་བཱ་རཱ་ཎ་སཱིར་དྲང་སྲོང་སྨྲ་བ་རི་དགས་ཀྱི་ནགས་སུའོ། །</s>
    <s id="97:2">རབ་ཏུ་ཞི་བར་གང་སྣང་ལ། །ཞེས་པ་ནི་གྱད་ཀྱི་ཉེ་འཁོར་ཤིང་སཱ་ལ་ཟུང་གི་ཚལ་དུ་ཡོངས་སུ་མྱ་ངན་ལས་འདས་པ་ཆེན་པོ་སྟོན་པའོ། །</s>
  </p>
  <p id="98">
    <s id="98:1">ཁྱད་པར་ཅི་ཞིག་ཅེ་ན།</s>
    <s id="98:2">སྣ་ཚོགས་ཐབས་ཚུལ་རྣམས་ཀྱིས་ཞེས་བྱ་བ་སྟེ།</s>
    <s id="98:3">སངས་རྒྱས་དང་།</s>
    <s id="98:4">རང་སངས་རྒྱས་དང་།</s>
    <s id="98:5">ཉན་ཐོས་དང་།</s>
    <s id="98:6">བྱང་ཆུབ་སེམས་དཔའ་དང་།</s>
    <s id="98:7">ཚངས་པ་དང་།</s>
    <s id="98:8">བརྒྱ་བྱིན་དང་།</s>
  </p>
  <p id="99">
    <s id="99:1">དབང་ཕྱུག་ཆེན་པོ་ལ་སོགས་པ་</s>
    <s id="99:2">རྣམ་པ་སྣ་ཚོགས་པའི་བདག་ཉིད་དུ་སྟོན་པའོ། །</s>
  </p>
  <p id="100">
    <s id="100:1">བྱེ་བྲག་ཇི་ལྟ་བུ་ཞེ་ན། </s>
  </p>
  <p id="101">
    <s id="101:1">རྣམ་པ་དུ་མར་འཇུག་ཅིང་ཞེས་པ་སྟེ། </s>
  </p>
  <p id="102">
    <s id="102:1">གདུལ་བྱ་སྣ་ཚོགས་པ་རྣམ་པ་དུ་མའི་རྗེས་སུ་འཇུག་པར་མཛད་པའོ། །</s>
  </p>
  <p id="103">
    <s id="103:1">ཁྱད་པར་ཅི་ཞིག་ཅེ་ན།</s>
    <s id="103:2">སྲིད་པ་གསུམ་གྱི་འཇིགས་སེལ་ཞེས་བྱ་བ་སྟེ།</s>
  </p>
  <p id="104">
    <s id="104:1">འདོད་པ་དང་གཟུགས་དང་གཟུགས་མེད་པ་སྟེ་སྲིད་པ་གསུམ་གྱི་སེམས་ཅན་རྣམས་ཀྱི་སྐྱེ་བ་ལ་སོགས་པའི་ཉེས་པ་རིང་དུ་མཛད་པ་ནི་འཇིགས་པ་སེལ་བའོ། །</s>
  </p>
  <p id="105">
    <s id="105:1">གཞན་ཡང་ཁྱད་པར་དུ་བྱ་བའི་ཕྱིར་ཕྱོགས་བཅུར་ཆུབ་མཛད་ཐུབ་པ་རྣམས་ཀྱི་སྤྲུལ་སྐུ་དོན་ཆེན་ཞེས་བྱ་སྟེ།</s>
    <s id="105:2">ཕྱོགས་བཅུར་ཆུབ་པར་མཛད་པ་ནི་ཕྱོགས་བཅུ་པོ་རྣམས་སུ་རྗེས་སུ་ཁྱབ་པའོ། །</s>
  </p>
  <p id="106">
    <s id="106:1">ཐུབ་པ་ནི་</s>
    <s id="106:2">སྐུ་དང་གསུང་ཐུབ་པ་དང་ལྡན་པས་ན་</s>
    <s id="106:3">ཐུབ་པ་སྟེ་སངས་རྒྱས་བཅོམ་ལྡན་འདས་སོ། །</s>
  </p>
  <p id="107">
    <s id="107:1">དོན་ཆེན་ནི་མངོན་པར་མཐོ་བ་དང་ངེས་པར་ལེགས་པའི་འབྲས་བུ་སྩོལ་བའམ་ཐོབ་པར་མཛད་པ་སྟེ། </s>
  </p>
  <p id="108">
    <s id="108:1">དེ་ལྟ་བུའི་སྤྲུལ་པའི་སྐུ་གང་ཡིན་པ་དེ་ལ་ཕྱག་འཚལ་ལོ་ཞེས་སློབ་དཔོན་ཀླུ་སྒྲུབ་ཀྱིས་གསུངས་པ་ཡིན་ནོ། །</s>
  </p>
  <p id="109">
    <s id="109:1">དེ་ནི་འདི་སྐད་དུ་སྟོན་པར་འགྱུར་ཏེ།</s>
    <s id="109:2">གང་གིས་བདག་ཉིད་ཀྱིས་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པར་མཛད་ནས།</s>
  </p>
  <p id="110">
    <s id="110:1">གནས་ཀྱི་མཆོག་དགའ་ལྡན་གྱི་གཞལ་ཡས་ཁང་ན་བཞུགས་པ་བྱང་ཆུབ་སེམས་དཔའ་དམ་པ་ཏོག་དཀར་པོས་</s>
    <s id="110:2">ཐུགས་ཀྱི་རང་བཞིན་གྱིས་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་དང་། བསམ་གཏན་བཞི་བསྒོམས་པའི་རིམ་གྱིས་</s>
    <s id="110:3">རྣལ་འབྱོར་ཆེན་པོའི་གནས་འོག་མིན་དུ་མངོན་པར་བྱང་ཆུབ་པ་རྣམ་པ་ལྔའི་རིམ་པས་ཡང་དག་པར་སངས་རྒྱས་སོ། །</s>
    <s id="110:4">དེ་ནས་སྤྲུལ་པའི་སྐུས་</s>
    <s id="110:5">དེ་བཞིན་གཤེགས་པ་ཐམས་ཅད་ལོངས་སྤྱོད་རྫོགས་པའི་སྐུས་བཞུགས་པ་དང་།</s>
  </p>
  <p id="111">
    <s id="111:1">རི་རབ་ཆེན་པོའི་སྟེང་དུ་རྡོ་རྗེ་ནོར་བུ་རིན་པོ་ཆེའི་གཞལ་ཡས་ཁང་གི་རྩེ་མོར་གཤེགས་ཏེ།</s>
    <s id="111:2">དཀྱིལ་འཁོར་རྣམ་པ་བཞིར་མངོན་པར་སྤྲུལ་པར་མཛད་ནས།</s>
  </p>
  <p id="112">
    <s id="112:1">སླར་ཡང་དགའ་ལྡན་གྱི་གནས་མཆོག་ཏུ་བཞུགས་པའི་དམ་པ་ཏོག་དཀར་པོ་དང་གཅིག་ཏུ་གྱུར་ནས་</s>
    <s id="112:2">ལྷུམས་སུ་འཇུག་པ་དང་།</s>
  </p>
  <p id="113">
    <s id="113:1">བལྟམས་པ་དང་།</s>
    <s id="113:2">བཙུན་མོའི་ནང་ན་རོལ་པ་མཛད་པར་བསྟན་པ་དང་།</s>
    <s id="113:3">མཚན་མོ་མངོན་པར་བྱུང་བ་དང་།</s>
    <s id="113:4">དཀའ་བ་མཛད་པ་དང་།</s>
    <s id="113:5">བྱང་ཆུབ་ཀྱི་སྙིང་པོར་གཤེགས་པ་དང་།</s>
    <s id="113:6">བདུད་བཏུལ་བ་དང་།</s>
    <s id="113:7">མངོན་པར་བྱང་ཆུབ་པ་དང་།</s>
    <s id="113:8">ཆོས་ཀྱི་འཁོར་ལོ་བསྐོར་བ་ནས་ཇི་སྲིད་དུ་ཡོངས་སུ་མྱ་ངན་ལས་འདས་པ་ཆེན་པོའི་བར་གྱིས་</s>
    <s id="113:9">འགྲོ་བ་མ་ལུས་པའི་དོན་མཛད་པར་རབ་ཏུ་སྟོན་པའི་སྤྲུལ་པའི་སྐུ་ལ་བདག་ལུས་དང་ངག་དང་ཡིད་ཀྱིས་ཕྱག་འཚལ་ལོ་ཞེས་བྱ་བའི་དོན་ཏོ། །</s>
  </p>
  <p id="114">
    <s id="114:1">དེ་ཉིད་ཀྱི་ཕྱིར་ན།</s>
    <s id="114:2">འོག་མིན་གནས་ནི་ཉམས་དགའ་བར། །</s>
    <s id="114:3">གཙང་མའི་གནས་ཀྱི་སྟེང་བཞུགས་ཏེ། །</s>
  </p>
  <p id="115">
    <s id="115:1">ཡང་དག་སངས་རྒྱས་དེར་སངས་རྒྱས། །</s>
    <s id="115:2">སྤྲུལ་པ་དག་ནི་འདིར་སངས་རྒྱས། །</s>
    <s id="115:3">ཞེས་བྱ་བ་གསུངས་པས་སོ། །</s>
  </p>
  <p id="116">
    <s id="116:1">དེ་ལྟར་ཚིགས་སུ་བཅད་པ་གསུམ་གྱིས་སྐུ་གསུམ་བསྟན་ནས། </s>
  </p>
  <p id="117">
    <s id="117:1">གཞན་ཡང་སྨོན་ལམ་བྱེད་པར་འདོད་པའི་ཕྱིར་སེམས་ཅན་དོན་གཅིག་རྒྱུན་དུ་མཛད་ཅིང་ཞེས་བྱ་བ་ལ་སོགས་པ་སྨོས་ཏེ། </s>
  </p>
  <p id="118">
    <s id="118:1">སེམས་ཅན་གྱི་དོན་ནི་</s>
    <s id="118:2">སྲོག་ཆགས་རྣམས་ཀྱི་འདོད་པའི་དོན་རབ་ཏུ་སྒྲུབ་ཅེས་བྱ་བའི་དོན་ཡིན་པས་ན།</s>
  </p>
  <p id="119">
    <s id="119:1">འགྲོ་བའི་དོན་གཅིག་རྒྱུན་དུ་མཛད་པ་གང་ཡིན་པ་དེ་ནི་</s>
    <s id="119:2">སེམས་ཅན་གྱི་དོན་གཅིག་རྒྱུན་དུ་མཛད་པ་སྟེ།</s>
  </p>
  <p id="120">
    <s id="120:1">དེ་ལྟ་བུའི་སེམས་ཅན་གྱི་དོན་མཛད་པ་དེ་ལ་ཕྱག་བྱས་པས་ཞེས་བྱ་བར་སྦྱར་རོ། །</s>
  </p>
  <p id="121">
    <s id="121:1">ཡོན་ཏན་ཇི་ལྟ་བུ་དང་ལྡན་ཞེ་ན།</s>
    <s id="121:2">བསོད་ནམས་ཡེ་ཤེས་ཆེན་པོ་དཔག་མེད་ལས་བྱུང་བའི། །ཞེས་བྱ་བ་སྨོས་ཏེ།</s>
  </p>
  <p id="122">
    <s id="122:1">བསོད་ནམས་དང་ཡེ་ཤེས་ཆེན་པོ་ནི་ཕ་རོལ་ཏུ་ཕྱིན་པ་དྲུག་དང་ལྡན་པའོ།  །</s>
    <s id="122:2">དེ་ཡོངས་སུ་ཆད་པ་མེད་པར་བསགས་པ་ནི་དཔག་ཏུ་མེད་པ་སྟེ།</s>
    <s id="122:3">བསོད་ནམས་དང་ཡེ་ཤེས་ཆེན་པོ་དཔག་ཏུ་མེད་པ་ལས་བྱུང་བ་ནི་དེ་ལས་སྐྱེས་པའོ། །</s>
    <s id="122:4">དེ་སུ་ཞིག་ཅེ་ན།</s>
  </p>
  <p id="123">
    <s id="123:1">བདེ་བར་གཤེགས་པ་སྟེ་</s>
    <s id="123:2">མཛེས་པར་གཤེགས་པའམ་སླར་མི་ལྡོག་པར་གཤེགས་པའི་ཆོས་ཅན་ཉིད་ཡིན་པས་ན་བདེ་བར་གཤེགས་པའོ། །</s>
  </p>
  <p id="124">
    <s id="124:1">ཡང་ན་ཉིད་ཀྱི་དོན་མཐར་ཕྱིན་པས་ན་བདེ་བར་གཤེགས་པའོ། །</s>
  </p>
  <p id="125">
    <s id="125:1">རྣམས་ཀྱི་སྐུ་གསུམ་ནི་</s>
    <s id="125:2">ཆོས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། སྤྲུལ་པའི་སྐུ་ཞེས་བྱ་བའི་སྐུ་གསུམ་པའོ། །</s>
    <s id="125:3">དེ་བས་ན་དེའི་ཡོན་ཏན་གྱི་ཁྱད་པར་ཇི་ལྟ་ཞེ་ན།</s>
  </p>
  <p id="126">
    <s id="126:1">ཡིད་དང་ཚིག་གི་ལམ་ལས་རབ་ཏུ་འདས་པ་ཞེས་བྱ་བ་སྟེ། </s>
  </p>
  <p id="127">
    <s id="127:1">དམིགས་སུ་ཡོད་པའི་ཡིད་ཀྱི་ཡུལ་ལས་ཤིན་ཏུ་འདས་པའི་དོན་ཏོ། །</s>
  </p>
  <p id="128">
    <s id="128:1">དེ་ལྟ་བུར་གྱུར་པ་ལ་མོས་པའི་དད་པས་འདུད་ཅིང་ཕྱག་བྱས་པ་ལས་སོ། །</s>
  </p>
  <p id="129">
    <s id="129:1">བདག་གིས་དགེ་བ་བྱང་ཆུབ་ས་བོན་ཞེས་བྱ་བ་ནི་</s>
    <s id="129:2">བྱང་ཆུབ་པའི་ས་བོན་ནི་བྱང་ཆུབ་ཀྱི་སེམས་ཞེས་བྱ་བའི་དོན་ཏོ། །</s>
  </p>
  <p id="130">
    <s id="130:1">དེ་བསྒྲུབས་ཤིང་བསགས་པའོ། །</s>
  </p>
  <p id="131">
    <s id="131:1">དེས་ན་དེའི་བསོད་ནམས་ཀྱི་ཚོགས་གང་ཡིན་པ་</s>
    <s id="131:2">དེས་ཆོས་དང་ལོངས་སྤྱོད་རྫོགས་པ་དང་། སྤྲུལ་པའི་མཚན་ཉིད་ཅན་གྱི་</s>
    <s id="131:3">སྐུ་གསུམ་ཐོབ་ཅིང་</s>
    <s id="131:4">རེག་ནས་འགྲོ་བ་མ་ལུས་ཤིང་ལྷག་མ་མེད་པ་དག་བྱང་ཆུབ་ཀྱི་ལམ་ལ་འཛུད་པ་སྟེ།</s>
  </p>
  <p id="132">
    <s id="132:1">བྱང་ཆུབ་པའི་ལམ་ནི་བྱང་ཆུབ་ལམ་སྟེ། </s>
  </p>
  <p id="133">
    <s id="133:1">འཕགས་པའི་ལམ་ཡན་ལག་བརྒྱད་པའི་ལམ་ཆེན་པོ་དེ་ལ་རབ་ཏུ་འཛུད་ཅིང་འགོད་པར་ཤོག་ཅིག་ཅེས་བྱ་བའི་དོན་ཏོ། །</s>
  </p>
  <p id="134">
    <s id="134:1">བསྟོད་པའི་རྒྱལ་པོ་མཁས་ཤིང་ཡོན་ཏན་ཕུལ་བྱུང་སྤྱོད་ཡུལ་བ། །</s>
    <s id="134:2">ཤིན་ཏུ་ཉམས་མེད་རྒྱ་ཆེན་སྙིང་པོ་དོན་གྱི་ཚོགས་སྦས་པ། །</s>
  </p>
  <p id="135">
    <s id="135:1">བདག་གིས་འདིར་ནི་ལོ་འདབ་རྩེ་ཙམ་བླངས་ནས་རྣམ་བཤད་ཀྱིས། །</s>
    <s id="135:2">མཆོག་ཏུ་མཁས་ཤིང་དོན་གྱི་རྗེས་འབྲང་འདིར་ནི་ཚད་མ་ཡིན། །</s>
  </p>
  <p id="136">
    <s id="136:1">སློབ་དཔོན་ཀླུ་སྒྲུབ་ཀྱིས་མཛད་པའི་སྐུ་གསུམ་ལ་བསྟོད་པ་ཞེས་བྱ་བའི་འགྲེལ་པ་རྫོགས་སོ།། །།</s>
  </p>
  <p id="137">
    <s id="137:1">རྒྱ་གར་གྱི་མཁན་པོ་ཤྲདྡྷཱ་ཀ་ར་ཝརྨ་དང་།</s>
    <s id="137:2">བོད་ཀྱི་ལོ་ཙཱ་བ་བནྡེ་རིན་ཆེན་བཟང་པོས་གསར་དུ་བསྒྱུར་ཅིང་ཞུས་པ་ལགས་སོ།།</s>
  </p>
</text>
