<?xml version='1.0' encoding='utf-8'?>
<text>
  <p id="1">
    <s id="1:1">{D4003}༄༅༅། །རྒྱ་གར་སྐད་དུ། ཨཱརྱ་ཨ་ཏི་ཛྙཱ་ན་སཱུ་ཏྲ་བྱཱ་ཁྱཱ་ན།</s>
    <s id="1:2">བོད་སྐད་དུ། འཕགས་པ་འདའ་ཀ་ཡེ་ཤེས་ཀྱི་མདོའི་རྣམ་པར་བཤད་པ།</s>
  </p>
  <p id="2">
    <s id="2:1">དཔལ་རྣམ་པར་སྣང་མཛད་ལ་ཕྱག་འཚལ་ལོ། །</s>
    <s id="2:2">མ་སྐྱེས་སྟོང་པའི་རྣམ་པ་ཉིད། །</s>
    <s id="2:3">སྐྱེ་བ་བསྟན་པས་སྣང་མཛད་པ། །</s>
    <s id="2:4">རྣམ་པར་སྣང་མཛད་ཐུགས་རྗེ་ཅན། །</s>
    <s id="2:5">ལོངས་སྤྱོད་རྫོགས་སྐུ་ཕྱག་འཚལ་ཏེ། །</s>
    <s id="2:6">ངེས་པ་དོན་གྱི་མདོ་སྡེ་ཡི། །རྣམ་པར་བཤད་པ་ཙམ་བྱ་ཡིས། །</s>
    <s id="2:7">མ་ནོར་ངེས་པའི་ལམ་འདོད་རྣམས། །</s>
    <s id="2:8">ཚུལ་འདི་ལ་ནི་འཇུག་པར་གྱིས། །</s>
    <s id="2:9">དགོས་འབྲེལ་གྱི་དོན་ཀླད་དུ་མ་བསྟན་ན་རྟོགས་པ་དང་ལྡན་པ་དག་འཇུག་པར་མི་འགྱུར་བས་དེ་བསྟན་ཏེ།</s>
    <s id="2:10">འདའ་ཀ་ཡེ་ཤེས་ཞེས་བྱ་བ་དེ་བཞིན་གཤེགས་པ་རྣམས་ཀྱི་ཐུགས་ཀྱི་གསང་བའི་མཛོད་འདི་ནི་བརྗོད་པར་བྱའོ། །</s>
    <s id="2:11">དེ་སྟོན་པའི་ཚིག་གི་ཚོགས་ནི་རྗོད་པར་བྱེད་པའོ། །</s>
    <s id="2:12">དེ་བརྗོད་པས་དེའི་དོན་ཁོང་དུ་ཆུད་པ་ནི་དགོས་པའོ། །</s>
    <s id="2:13">དེའི་དོན་ཁོང་དུ་ཆུད་པས་སེམས་རྟོགས་པའི་ཡེ་ཤེས་སངས་རྒྱས་ཉིད་ཐོབ་པ་དེ་ནི་དགོས་པ་མཐར་ཕྱིན་པའོ། །</s>
    <s id="2:14">འབྲེལ་པ་ནི་མི་འབྱུང་བའི་ཕྱིར་དེ་ཉིད་ཤུགས་ལས་ཤེས་པར་བྱའོ། །</s>
    <s id="2:15">འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་འོག་མིན་ལྷའི་རྒྱལ་པོའི་ཁང་བཟངས་ན་བཞུགས་ཏེ། འཁོར་ཐམས་ཅད་ལ་ཆོས་སྟོན་པ་དང་ཞེས་བྱ་བས་ནི་ཕུན་སུམ་ཚོགས་པའི་གླེང་གཞི་བསྟན་ཏེ།</s>
    <s id="2:16">དེ་ལ་འདི་སྐད་བདག་གིས་ཐོས་པ་དུས་གཅིག་ན་ཞེས་བྱ་བ་ནི། སྡུད་པ་པོའི་ཐོས་པ་ཆེ་བ་ཉིད་དུ་བསྟན་ཏེ།</s>
    <s id="2:17">བཅོམ་ལྡན་འདས་འོག་མིན་ལྷའི་རྒྱལ་པོའི་ཁང་བཟངས་ན་བཞུགས་ཏེ་ཞེས་པ་ནི། སྟོན་པ་ཕུན་སུམ་ཚོགས་པ་དང་། གནས་ཀྱི་ཡན་ལག་བསྟན་ཏེ།</s>
    <s id="2:18">དེ་ཡང་སྟོན་པ་ནི་ལོངས་སྤྱོད་རྫོགས་པའི་སྐུར་ཤེས་པར་བྱའོ། །</s>
    <s id="2:19">དེ་ཡང་ལང་ཀར་གཤེགས་པའི་མདོ་ལས།</s>
    <s id="2:20">ལྷ་ཡི་ཕོ་བྲང་འོག་མིན་པོ། །</s>
    <s id="2:21">སྡིག་པ་ཐམས་ཅད་རྣམ་སྤངས་པ། །</s>
    <s id="2:22">རྟག་ཏུ་རྣམ་པར་མི་རྟོག་ལྡན། །</s>
    <s id="2:23">སེམས་དང་སེམས་ལས་བྱུང་བ་སྤངས། །</s>
    <s id="2:24">སྟོབས་དང་མངོན་ཤེས་གང་ཐོབ་པ། །</s>
    <s id="2:25">དེ་དག་ཏིང་འཛིན་དབང་བརྙེས་ནས། །</s>
    <s id="2:26">རྫོགས་པའི་སངས་རྒྱས་དེ་འཚང་རྒྱ། །</s>
    <s id="2:27">སྤྲུལ་པ་རྣམས་ནི་འདིར་འཚང་རྒྱ། །</s>
    <s id="2:28">ཞེས་གསུངས་པའི་ཕྱིར་རོ། །</s>
    <s id="2:29">འཁོར་ཐམས་ཅད་ལ་ཆོས་སྟོན་པའི་སྐབས་འདིར་བྱང་ཆུབ་སེམས་དཔའ་འབའ་ཞིག་ལ་སྟོན་གྱི།</s>
    <s id="2:30">ཉན་ཐོས་ཀྱི་འཁོར་ལ་ནི་མ་ཡིན་ནོ། །</s>
    <s id="2:31">བྱང་ཆུབ་སེམས་དཔའ་ནམ་མཁའི་སྙིང་པོས་བཅོམ་ལྡན་འདས་ལ་ཕྱག་བཙལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་ནམ་འཆི་ཀ་མའི་ཚེ་སེམས་ཇི་ལྟར་བལྟ་བར་བགྱི་ཞེས་བྱ་བ་ནི་གླེང་བསླང་བ་བསྟན་ཏེ།</s>
    <s id="2:32">དེ་ཡང་འདིར་འཁོར་གྱི་གླེང་བསླང་བའོ། །</s>
    <s id="2:33">དེའི་ཡན་ལག་གི་དོན་ནི་ལས་དང་ཉོན་མོངས་པ་དང་། ཤེས་བྱའི་སྒྲིབ་པ་བྱང་ཞིང་ཚོགས་ཆེན་པོ་གཉིས་རྫོགས་པས་ཆུབ་པ་དང་སེམས་ཅན་རེ་རེའི་དོན་དུ་བསྐལ་པ་དཔག་ཏུ་མེད་པར་དམྱལ་བ་ལ་སོགས་པར་འཇུག་པའི་སྤྱོད་པ་འམ།</s>
    <s id="2:34">ཆོས་ཟབ་མོ་ལ་བཟོད་པས་ནི་བྱང་ཆུབ་སེམས་དཔའོ། །</s>
    <s id="2:35">ནམ་མཁའ་ལྟ་བུའི་ཆོས་ཉིད་ཐུགས་སུ་ཆུད་པའི་ཡེ་ཤེས་མངའ་བས་ན་ནམ་མཁའི་སྙིང་པོ་སྟེ་ཞུ་བ་པོའི་མིང་ངོ་། །</s>
    <s id="2:36">རྟོག་པའི་མཚན་མ་ཐམས་ཅད་བཅོམ་ཞིང་ཡང་དག་པའི་ཡེ་ཤེས་དང་ལྡན་ལ། རྟག་ཆད་ལ་སོགས་པའི་མཐའ་ཐམས་ཅད་ལས་འདས་པའི་བཅོམ་ལྡན་འདས་ལ་ལུས་ངག་ཡིད་ཀྱིས་ཕྱག་བཙལ་ཏེ་འོག་ནས་ཞུས་པ་འདི་སྐད་ཅེས་ཞུས་སོ། །</s>
    <s id="2:37">བཅོམ་ལྡན་འདས་ནི་སྔ་མ་བཞིན་ནོ། །</s>
    <s id="2:38">བྱང་ཆུབ་སེམས་དཔའ་ནི་གཞི་སྡོམ་པའི་ཚུལ་ཁྲིམས་དང་། དགེ་བ་ཆོས་སྡུད་པའི་ཚུལ་ཁྲིམས་དང་། སེམས་ཅན་གྱི་དོན་བྱེད་པའི་ཚུལ་ཁྲིམས་དང་ལྡན་པའོ། །</s>
    <s id="2:39">ནམ་འཆི་ཀ་མའི་སེམས་ནི། སྲོག་གི་རླུང་ཕྱིར་འབྱུང་བའི་དུས་ཀྱི་ཚེ་ཞེས་གཙོ་བོར་སྨོས་ཀྱང་རྟག་ཏུ་བསམ་པར་བྱའོ། །</s>
    <s id="2:40">ཇི་ལྟར་བལྟ་བར་བགྱི་ཞེས་བྱ་བ་ནི་སེམས་འདིས་དོན་དམ་པའི་ཆོས་རྣམས་ནི་ཇི་ལྟར་ཤེས་པར་བྱ།</s>
    <s id="2:41">སེམས་དེའི་ངོ་བོ་ནི་གང་།</s>
    <s id="2:42">སེམས་དེའི་རང་བཞིན་ནི་ཇི་ལྟ་བུ།</s>
    <s id="2:43">དེ་ནས་ཀུན་རྫོབ་ཏུ་ཇི་ལྟར་བསྟན།</s>
    <s id="2:44">སེམས་དེའི་རང་བཞིན་རྟོགས་ནས་ཇི་ལྟར་འགྱུར་སྙམ་པའོ། །</s>
    <s id="2:45">བཅོམ་ལྡན་འདས་ཀྱིས་བཀའ་སྩལ་པ། ནམ་མཁའི་སྙིང་པོ་བྱང་ཆུབ་སེམས་དཔའ་ནམ་འཆི་ཀ་མའི་ཚེ། འདའ་ཀ་ཡེ་ཤེས་བསྒོམ་པར་བྱའོ་ཞེས་གསུངས་པ་ནི་ཞུ་བའི་ལན་ཏེ་གོ་སླ་བས་མ་བཤད་དོ། །</s>
    <s id="2:46">དེ་ལ་འདའ་ཀ་ཡེ་ཤེས་ནི་ཆོས་ཐམས་ཅད་རང་བཞིན་གྱིས་རྣམ་པར་དག་པས་ན་དངོས་པོ་མེད་པའི་འདུ་ཤེས་བསྒོམ་པར་བྱའོ་ཞེས་བྱ་བ་ལ་སོགས་པས་ནི་གཞུང་གི་དོན་རྒྱས་པར་བཀའ་སྩལ་ཏེ།</s>
    <s id="2:47">སེམས་འདིས་དོན་དམ་པའི་ཆོས་ཇི་ལྟར་ཤེས་པར་བྱ་སྙམ་པ་ལ།</s>
    <s id="2:48">དེ་ལ་ཆོས་ཐམས་ཅད་རང་བཞིན་གྱིས་རྣམ་པར་དག་པས་ན་དངོས་པོ་མེད་པའི་འདུ་ཤེས་བསྒོམ་པར་བྱའོ་ཞེས་གསུངས་ཏེ།</s>
    <s id="2:49">དེ་ལ་ཞེས་པ་ནི་དམིགས་ཀྱིས་བསྐྱང་བའོ། །</s>
    <s id="2:50">འདའ་ཀ་ཡེ་ཤེས་ཞེས་བྱ་བ་ནི་དེ་བཞིན་གཤེགས་པ་རྣམས་ཀྱིས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ནི་འོག་ནས་འབྱུང་བ་ལྟ་བུར་ཤེས་པའི་ཡེ་ཤེས་དེ་ལ་དེ་སྐད་ཅེས་བྱའོ། །</s>
    <s id="2:51">དོན་དམ་པ་ཕུང་པོ་ཁམས་ལ་སོགས་པས་བསྡུས་པའི་ཆོས་ཐམས་ཅད་གདོད་མ་ནས་མ་སྐྱེས་པའི་ཕྱིར་རང་བཞིན་གྱིས་རྣམ་པར་དག་པ་སྟེ།</s>
    <s id="2:52">དེས་ན་དོན་གྱི་བྱ་བ་བྱེད་ནུས་པའི་དངོས་པོ་རྣམས་རང་བཞིན་གྱིས་མ་གྲུབ་ཅིང་ངོ་བོ་ཉིད་མེད་པའི་འདུ་ཤེས་བསྒོམ་པར་བྱའོ། །</s>
    <s id="2:53">དེ་ཡང་ལང་ཀར་གཤེགས་པ་ལས། །</s>
    <s id="2:54">གང་ཕྱིར་བློ་ཡིས་རབ་གཞིགས་ན། །</s>
    <s id="2:55">རང་བཞིན་དག་ནི་མི་དམིགས་ཏེ། །</s>
    <s id="2:56">དེ་ཕྱིར་དེ་དག་བརྗོད་དུ་མེད། །</s>
    <s id="2:57">ངོ་བོ་ཉིད་ཀྱང་མེད་པར་བཤད། །ཅེས་གསུངས་པ་དང་།</s>
    <s id="2:58">གཞན་ཡང་དེ་ཉིད་ལས།</s>
    <s id="2:59">ཡོད་དང་མེད་པའི་ཕྱོགས་བྲལ་ཞིང་། །</s>
    <s id="2:60">རྒྱུ་དང་རྐྱེན་གྱིས་སྤངས་པ་ཡི། །</s>
    <s id="2:61">སྲིད་པ་རྒྱུ་མེད་རང་མཐོང་ནས། །</s>
    <s id="2:62">སེམས་ཀྱི་རྒྱུད་ནི་རྣམ་པར་དག །ཅེས་གསུངས་སོ། །</s>
    <s id="2:63">དེ་ལྟར་རང་བཞིན་གྱིས་རྣམ་པར་དག་པས་ཅི་ཡང་མེད་ན་སྣ་ཚོགས་སུ་སྣང་བ་གང་ཡིན་སྙམ་པ་ལ།</s>
    <s id="2:64">ཐམས་ཅད་བྱང་ཆུབ་ཀྱི་སེམས་སུ་འདུས་པས་ན་སྙིང་རྗེ་ཆེན་པོའི་འདུ་ཤེས་བསྒོམ་པར་བྱའོ་ཞེས་གསུངས་ཏེ།</s>
    <s id="2:65">འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་བྱང་ཆུབ་ཀྱི་སེམས་ཉིད་ཡིན་གྱི།</s>
    <s id="2:66">ཕྱི་རོལ་དོན་དུ་སྨྲ་བ་རྣམས་འདོད་པ་ལྟར་ཡོད་པ་མ་ཡིན་ནོ། །</s>
    <s id="2:67">དེ་ལྟར་ཡང་ལང་ཀར་གཤེགས་པ་ལས།</s>
    <s id="2:68">ཇི་ལྟར་བྱིས་པས་བརྟགས་པ་ཡི། །</s>
    <s id="2:69">ཕྱི་རོལ་གྱི་ནི་སྣང་བ་མེད། །</s>
    <s id="2:70">སེམས་ནི་གཟུགས་བརྙན་བཞིན་དུ་སྣང་། །</s>
    <s id="2:71">བག་ཆགས་ཀྱིས་ཀྱང་མགོ་གཡུང་བསླང་། །ཞེས་གསུངས་ཏེ།</s>
    <s id="2:72">དེའི་ཕྱིར་མ་རྟོགས་པ་རྣམས་ལ་སེམས་ཅན་ལ་དམིགས་པའི་སྙིང་རྗེས་དེ་དག་གི་སྡུག་བསྔལ་བ་དང་།</s>
    <s id="2:73">ཆོས་ལ་དམིགས་པའི་སྙིང་རྗེས་ཆོས་ཐམས་ཅད་མི་རྟག་པ་དང་། སྡུག་བསྔལ་བ་དང་། སྟོང་པ་དང་། བདག་མེད་པར་བསྒོམ་པ་དང་། དམིགས་པ་མེད་པའི་སྙིང་རྗེ་དང་སྟོང་པ་ཉིད་བསྒོམ་སྟེ།</s>
    <s id="2:74">དེ་ལྟར་སྙིང་རྗེ་ཆེན་པོས་བསྒོམས་ན། དེར་སངས་རྒྱས་ཀྱི་ཆོས་ཐམས་ཅད་འདུས་ཏེ།</s>
    <s id="2:75">དེར་ཡང་ཆོས་ཡང་དག་པར་སྡུད་པའི་མདོ་ལས།</s>
    <s id="2:76">བཅོམ་ལྡན་འདས་དཔེར་བགྱི་ན་འཁོར་ལོས་སྒྱུར་བའི་འཁོར་ལོ་རིན་པོ་ཆེ་གང་མཆིས་པ་དེར་དཔུང་གི་ཚོགས་ཐམས་ཅད་མཆིའོ། །</s>
    <s id="2:77">བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་གང་དུ་མཆིས་པ་དེར་སངས་རྒྱས་ཀྱི་ཆོས་ཐམས་ཅད་འདུས་ཞེས་གསུངས་སོ། །</s>
    <s id="2:78">འོ་ན་སེམས་དེའི་རང་བཞིན་ཇི་ལྟ་བུ་སྙམ་པ་ལ།</s>
    <s id="2:79">རང་བཞིན་གྱིས་འོད་གསལ་བས་ན་མི་དམིགས་པའི་འདུ་ཤེས་བསྒོམ་པར་བྱའོ་ཞེས་གསུངས་ཏེ།</s>
    <s id="2:80">རང་བཞིན་གྱིས་འོད་གསལ་བའི་ཕྱིར་ནམ་མཁའ་ལྟར་ཅི་ལ་ཡང་མི་དམིགས་པའི་འདུ་ཤེས་བསྒོམ་པར་བྱ་སྟེ།</s>
    <s id="2:81">དེ་ལྟར་ཡང་ཡེ་ཤེས་སྣང་བའི་རྒྱན་ལས།</s>
    <s id="2:82">སེམས་བཞིན་ཇི་ལྟ་བུ་སྙམ་པ་ལ། རང་བཞིན་གྱིས་འོད་གསལ་བས་ན་མི་དམིགས་པའི་འདུ་ཤེས་བསྒོམ་པར་བྱའོ་ཞེས་གསུངས་ཏེ།</s>
    <s id="2:83">རང་བཞིན་གྱིས་འོད་གསལ་བའི་ཕྱིར་ནམ་མཁའ་ལྟར་ཅི་ལ་ཡང་མི་དམིགས་པའི་འདུ་ཤེས་བསྒོམ་པར་བྱ་སྟེ།</s>
    <s id="2:84">དེ་ལྟར་ཡང་ཡེ་ཤེས་སྣང་བའི་རྒྱན་ལས།</s>
    <s id="2:85">སེམས་ནི་རང་བཞིན་གྱིས་འོད་གསལ་བ་སྟེ།</s>
    <s id="2:86">གློ་བུར་གྱི་ཉེ་བའི་ཉོན་མོངས་པས་ཉོན་མོངས་ཀྱང་རང་བཞིན་ནི་ཀུན་ནས་ཉོན་མོངས་པར་མི་འགྱུར་ཞེས་གསུངས་པ་དང་།</s>
    <s id="2:87">ཡང་དེ་ཉིད་ལས།</s>
    <s id="2:88">འཇམ་དཔལ་བྱང་ཆུབ་ནི་སེམས་ཀྱི་རང་བཞིན་འོད་གསལ་བའི་ཕྱིར་རང་བཞིན་གྱིས་འོད་གསལ་བའོ། །</s>
    <s id="2:89">ཅིའི་ཕྱིར་ན། རང་བཞིན་གྱིས་འོད་གསལ་བ་ཞེས་བྱ་སྟེ།</s>
    <s id="2:90">གང་རང་བཞིན་དེ་ནི་ཀུན་ནས་ཉོན་མོངས་པ་མེད་པས་ནམ་མཁའ་དང་མཚུངས་ཏེ།</s>
    <s id="2:91">ནམ་མཁའི་རང་བཞིན་ཅན་ནམ་མཁའ་ཀུན་འགྲོ་བ་ནམ་མཁའ་ལྟ་བུ་སྟེ།</s>
    <s id="2:92">རབ་ཏུ་འོད་གསལ་བའི་ཕྱིར་རོ་ཞེས་གསུངས་སོ། །</s>
    <s id="2:93">དོན་དམ་པ་དེ་ལྟར་ཡིན་ན་ཀུན་རྫོབ་ཙམ་དུ་ཇི་ལྟར་བལྟ་སྙམ་པ་ལ།</s>
    <s id="2:94">དངོས་པོ་ཐམས་ཅད་མི་རྟག་པས་ན་ཅི་ལ་ཡང་མི་ཆགས་པའི་འདུ་ཤེས་བསྒོམ་པར་བྱའོ་ཞེས་གསུངས་ཏེ།</s>
    <s id="2:95">རྒྱུ་དང་རྐྱེན་གྱིས་བསྐྱེད་པའི་དངོས་པོ་ཐམས་ཅད་སྐད་ཅིག་མ་སྟེ།</s>
    <s id="2:96">སེམས་ཅན་མི་གནས་པར་འགྱུར་ཞིང་འཕོ་བས་ན་མི་རྟག་པའོ། །</s>
    <s id="2:97">དེའི་ཕྱིར་འདོད་པའི་ཡོན་ཏན་གང་ཅི་ཡང་རུང་བ་ལ་བྱང་ཆུབ་སེམས་དཔའི་སེམས་མི་ཆགས་པར་དེའི་རང་བཞིན་སྟོང་པ་ཞི་བའི་བདག་ཉིད་ཅན་དུ་བསྒོམ་པར་བྱ་སྟེ།</s>
    <s id="2:98">དེ་ཡང་མྱ་ངན་ལས་འདས་པ་ལས།</s>
    <s id="2:99">ཀྱེ་མ་འདུས་བྱས་རྣམས་མི་རྟག །</s>
    <s id="2:100">སྐྱེ་ཞིང་འཇིག་པའི་ཆོས་ཅན་ཡིན། །</s>
    <s id="2:101">སྐྱེས་ནས་འཇིག་པར་འགྱུར་བས་ན། །</s>
    <s id="2:102">དེ་བས་མྱུར་དུ་ཞི་བ་བདེ། །ཞེས་གསུངས་སོ། །</s>
    <s id="2:103">སེམས་དེའི་རང་བཞིན་ཇི་ལྟ་བ་བཞིན་དུ་རྟོགས་ན་ཅིར་འགྱུར་སྙམ་པ་ལ།</s>
    <s id="2:104">སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ་ཞེས་གསུངས་ཏེ།</s>
    <s id="2:105">གོང་དུ་གསུངས་པ་ལྟ་བུའི་སེམས་རང་བཞིན་གྱིས་འོད་གསལ་བའི་བདག་ཉིད་ཇི་ལྟ་བ་བཞིན་དུ་ཤེས་པའི་ཡེ་ཤེས་དེ་ཉིད་ལས་སངས་རྒྱས་ཞེས་ཐ་སྙད་ཉེ་བར་བཏགས་ཀྱི།</s>
    <s id="2:106">དེ་ལས་གཞན་དུ་སངས་རྒྱས་རྙེད་པར་མི་འགྱུར་ཏེ།</s>
    <s id="2:107">དེ་ལྟར་ཡང་རྡོ་རྗེ་གཅོད་པ་ལས།</s>
  </p>
  <p id="3">
    <s id="3:1">གང་གིས་ང་ལ་གཟུགས་སུ་མཐོང་། །</s>
    <s id="3:2">གང་གིས་ང་ལ་སྒྲར་ཤེས་པ། །</s>
    <s id="3:3">ལོག་པར་སྤོང་བར་ཤེས་པ་སྟེ། །</s>
    <s id="3:4">སྐྱེ་བོ་དེ་ཡིས་ང་མི་མཐོང་། །</s>
    <s id="3:5">སངས་རྒྱས་རྣམས་ནི་ཆོས་ཉིད་ལྟ། །</s>
    <s id="3:6">འདྲེན་པ་རྣམས་ནི་ཆོས་ཀྱི་སྐུ། །</s>
    <s id="3:7">ཆོས་ཉིད་ཤེས་པར་བྱ་མིན་པས། །</s>
    <s id="3:8">དེ་དག་རྣམ་པར་ཤེས་མི་ནུས། །ཞེས་གསུངས་པ་དང་།</s>
    <s id="3:9">ལང་ཀར་གཤེགས་པ་ལས། །</s>
    <s id="3:10">རྟོག་པ་སྤངས་པའི་སེམས་ཉིད་ནི། །</s>
    <s id="3:11">ཡིད་ཀྱི་རྣམ་ཤེས་བཟློག་པ་སྟེ། །</s>
    <s id="3:12">ཆོས་རྣམས་ཐམས་ཅད་ཤེས་པའི་ཕྱིར། །</s>
    <s id="3:13">སེམས་ནི་སངས་རྒྱས་ཞེས་ངས་འཆད། །ཅེས་གསུངས་སོ། །</s>
    <s id="3:14">དོན་བསྡུས་པ་ལ་དགའ་བ་རྣམས་ཀྱི་ཕྱིར།</s>
    <s id="3:15">བཅོམ་ལྡན་འདས་ཀྱིས་ཚིགས་སུ་བཅད་པ་དེ་བཀའ་སྩལ་པ།</s>
    <s id="3:16">ཆོས་རྣམས་རང་བཞིན་རྣམ་དག་པས། །</s>
    <s id="3:17">དངོས་པོ་མེད་པའི་འདུ་ཤེས་བསྒོམ། །</s>
    <s id="3:18">བྱང་ཆུབ་སེམས་དང་རབ་ལྡན་པས། །</s>
    <s id="3:19">སྙིང་རྗེ་ཆེན་པོའི་འདུ་ཤེས་བསྒོམ། །</s>
    <s id="3:20">རང་བཞིན་མི་དམིགས་འོད་གསལ་བས། །</s>
  </p>
  <p id="4">
    <s id="4:1">མི་དམིགས་པ་ཡི་འདུ་ཤེས་བསྒོམ། །</s>
    <s id="4:2">དངོས་པོ་ཐམས་ཅད་མི་རྟག་པས། །</s>
    <s id="4:3">དངོས་པོ་ཅི་ལའང་མི་ཆགས་བསྒོམ། །</s>
    <s id="4:4">སེམས་ནི་ཡེ་ཤེས་འབྱུང་བའི་རྒྱུ། །</s>
    <s id="4:5">སངས་རྒྱས་གཞན་དུ་མ་ཚོལ་ཅིག །ཅེས་གསུངས་ཏེ།</s>
    <s id="4:6">ཆོས་ཐམས་ཅད་རང་བཞིན་གྱིས་རྣམ་པར་དག་པའི་ཕྱིར།</s>
    <s id="4:7">དངོས་པོའི་མཚན་ཉིད་དུ་ཡོད་དེ།</s>
    <s id="4:8">མ་བྱང་བ་དངོས་པོར་འདུ་ཤེས་བསྐྱེད་པ་ནི་སྐྱེས་བུ་གླེན་པ་གང་ཞིག་སྨིག་རྒྱུའི་ཆུ་ལ་ཁྲུས་བྱ་བ་དང་། བཏུང་བར་འདོད་པ་བཞིན་ཏེ།</s>
    <s id="4:9">བྱང་ཆུབ་སེམས་དཔས་དེ་ལྟར་མི་བལྟའོ། །</s>
    <s id="4:10">དེ་ལྟར་ཡང་ལང་ཀར་གཤེགས་པ་ལས།</s>
    <s id="4:11">སེམས་སླུ་བ་ཡི་སྨིག་རྒྱུ་ལ། །</s>
    <s id="4:12">ཇི་ལྟར་དཔྱིད་ཀ་གཡོ་བ་ནི། །</s>
    <s id="4:13">རི་དགས་རྣམས་ནི་ཆུ་འཛིན་ཏེ། །</s>
    <s id="4:14">དེ་ལ་དངོས་པོ་ཡོད་པ་མིན། །ཞེས་གསུངས་པ་ལྟ་བུའོ། །</s>
    <s id="4:15">དོན་དམ་པར་ན་བྱང་ཆུབ་ཀྱི་སེམས་གདོད་མ་ནས་མ་སྐྱེས་པའི་ཕྱིར་དེ་ལྟར་མ་རྟོགས་པའི་འགྲོ་བ་རྣམས་ལ་སྒྱུ་མའི་སྐྱེས་བུ་ལ་སྒྱུ་མའི་སྐྱེས་བུ་གཞན་གཉིས་པ་སྙིང་རྗེ་བསྐྱེད་པ་ལྟར་སྙིང་རྗེ་ཆེན་པོ་བསྒོམ་པར་བྱ་སྟེ།</s>
    <s id="4:16">དེ་ལྟར་ཡང་ལང་ཀར་གཤེགས་པ་ལས། །</s>
    <s id="4:17">རྩྭ་དང་ཤིང་དང་གྱོ་མོ་ལས། །</s>
    <s id="4:18">སྒྱུ་མ་རྣམ་པར་མཛེས་གྱུར་ཀྱང་། །</s>
    <s id="4:19">སྒྱུ་མ་དེ་ནི་མེད་པ་སྟེ། །</s>
    <s id="4:20">ཆོས་ཀྱི་རང་བཞིན་དེ་བཞིན་ནོ། །ཞེས་གསུངས་ཏེ།</s>
    <s id="4:21">དེ་ལྟར་བསྒོམས་ན་དམིགས་པ་མེད་པའི་སྙིང་རྗེ་སྐྱེ་སྟེ།</s>
    <s id="4:22">སྙིང་རྗེའི་མཆོག་ཡིན་ནོ། །</s>
    <s id="4:23">དེ་ནི་རང་བཞིན་གྱིས་གསལ་བས་ནམ་མཁའ་ལྟར་དམིགས་སུ་མེད་པའི་ཕྱིར་</s>
    <s id="4:24">རང་གི་རྣམ་པར་རྟོག་པ་ཙམ་ལས་ལོགས་ན་གྲུབ་པའི་དངོས་པོ་མེད་པ་བཞིན་དུ་བྱིས་པ་རྨོངས་པ་རྣམས་མོ་གཤམ་གྱི་བུ་དང་། རྨི་ལམ་ལྟ་བུ་ལ་འདོད་ཆགས་པ་ལྟར་བྱང་ཆུབ་སེམས་དཔས་ཞེན་པའི་ཆགས་པ་མི་སྐྱེད་དོ། །</s>
    <s id="4:25">དེ་ཡང་ལང་ཀར་གཤེགས་པ་ལས། །</s>
    <s id="4:26">རྣམ་པར་རྟོག་ལས་གུད་ན་ནི། །འདུས་བྱས་འདུས་མ་བྱས་མེད་ན། །</s>
    <s id="4:27">རྨི་ལམ་མོ་གཤམ་བུ་བཞིན་དུ། །བྱིས་པ་ཕྱོགས་བསླད་འཛིན་པར་བྱེད། །ཅེས་གསུངས་སོ། །</s>
    <s id="4:28">སེམས་རྣམ་པར་རྟོག་པའི་དྲི་མ་དག་པ་ཉིད་ཡང་དག་པའི་ཡེ་ཤེས་ཞེས་བྱ་སྟེ།</s>
    <s id="4:29">དེ་ཉིད་སངས་རྒྱས་ཞེས་བྱ་ཡི། །མཚན་དང་དཔེ་བྱད་ཀྱིས་བརྒྱན་པའི། །གཟུགས་ཀྱི་སྐུ་ནི་དེ་ལྟ་མ་ཡིན་ནོ། །</s>
    <s id="4:30">དེ་ལྟར་ལང་ཀར་གཤེགས་པ་ལས། །</s>
    <s id="4:31">མངོན་པར་འདུ་བྱེད་མཚན་རྣམས་ཀྱིས། །</s>
    <s id="4:32">སངས་རྒྱས་མཚན་ལྡན་མ་ཡིན་ཏེ། །</s>
    <s id="4:33">དེ་དག་འཁོར་ལོས་སྒྱུར་ཡིན་བསྟན། །</s>
    <s id="4:34">དེས་ནི་སངས་རྒྱས་མི་བརྗོད་དོ། །</s>
    <s id="4:35">སངས་རྒྱས་མཚན་ནི་ཡེ་ཤེས་ཏེ། །</s>
    <s id="4:36">ལྟ་བའི་ཉེས་པ་རྣམ་སྤངས་པ། །</s>
    <s id="4:37">སོ་སོ་རང་རིག་ལྟ་བ་རྟོགས། །</s>
    <s id="4:38">ཉེས་པ་སོ་སོར་རྣམ་འཇོམས་པའོ། །ཞེས་གསུངས་སོ། །</s>
    <s id="4:39">འོ་ན་སངས་རྒྱས་དེས་འགྲོ་བའི་དོན་ཇི་ལྟར་མཛད་སྙམ་པ་ལ།</s>
    <s id="4:40">དེ་ཡང་ལང་ཀར་གཤེགས་པ་ལས། །</s>
    <s id="4:41">ཉི་མ་ཟླ་བ་མེ་ཡི་འོད། །</s>
    <s id="4:42">དེ་བཞིན་འབྱུང་བ་ནོར་བུ་རྣམས། །</s>
    <s id="4:43">རྣམ་པར་མི་རྟོག་ཤིན་ཏུ་འབྱུང་། །</s>
    <s id="4:44">དེ་བཞིན་སངས་རྒྱས་སངས་རྒྱས་ཉིད། །ཅེས་གསུངས་པ་ལྟ་བུའོ། །</s>
    <s id="4:45">མཇུག་བསྡུ་བའི་ཕྱིར།</s>
    <s id="4:46">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་། བྱང་ཆུབ་སེམས་དཔའ་ནམ་མཁའི་སྙིང་པོ་ལ་སོགས་པ་འཁོར་ཐམས་ཅད་རབ་ཏུ་དགའ་ནས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ་ཞེས་པ་གོ་སླ་བས་མ་བཤད་དོ། །</s>
    <s id="4:47">ཤེས་རབ་དང་ལྡན་གང་དག་ཅིག །འཁོར་གྱི་རྒྱ་མཚོ་སྐད་ཅིག་གིས། །སྒྲོལ་བྱེད་མདོ་སྡེ་འདི་བཤད་པས། །</s>
    <s id="4:48">འགྲོ་ཀུན་རང་སེམས་རྟོགས་པར་ཤོག །</s>
    <s id="4:49">འཕགས་པ་འདའ་ཀ་ཡེ་ཤེས་ཀྱི་མདོའི་རྣམ་པར་བཤད་པ། སློབ་དཔོན་པྲཛྙཱ་ས་མུ་དྲས་མཛད་པ་རྫོགས་སོ།། །།</s>
  </p>
</text>
