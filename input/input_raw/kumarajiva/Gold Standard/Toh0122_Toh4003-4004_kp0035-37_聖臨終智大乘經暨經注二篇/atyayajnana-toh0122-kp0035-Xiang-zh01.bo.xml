<?xml version='1.0' encoding='utf-8'?>
<text>
  <p id="1">
    <s id="1:1">{T122}༄༅༅། །རྒྱ་གར་སྐད་དུ། ཨཱརྱ་ཨཱ་ཏ་ཛྙཱ་ན་ནཱ་མ་མ་ཧཱ་ཡཱ་ན་སཱུ་ཏྲ།</s>
    <s id="1:2">བོད་སྐད་དུ། འཕགས་པ་འདའ་ཀ་ཡེ་ཤེས་ཞེས་བྱ་བ་ཐེག་པ་ཆེན་པོའི་མདོ།</s>
    <s id="1:3">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
    <s id="1:4">འདི་སྐད་བདག་གིས་ཐོས་པ་དུས་གཅིག་ན།</s>
    <s id="1:5">བཅོམ་ལྡན་འདས་འོག་མིན་ལྷའི་རྒྱལ་པོའི་ཁང་བཟངས་ན་བཞུགས་ཏེ་</s>
    <s id="1:6">འཁོར་ཐམས་ཅད་ལ་ཆོས་སྟོན་པ་དང་།</s>
    <s id="1:7">བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོས་བཅོམ་ལྡན་འདས་ལ་ཕྱག་འཚལ་ནས་འདི་སྐད་ཅེས་གསོལ་ཏོ། །</s>
    <s id="1:8">བཅོམ་ལྡན་འདས་བྱང་ཆུབ་སེམས་དཔའ་ནམ་འཆི་ཁ་མའི་སེམས་ཇི་ལྟར་བལྟ་བར་བགྱི།</s>
    <s id="1:9">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="1:10">ནམ་མཁའི་སྙིང་པོ་བྱང་ཆུབ་སེམས་དཔའ་ནམ་འཆི་བའི་དུས་ཀྱི་ཚེ་འདའ་ཀ་ཡེ་ཤེས་བསྒོམ་པར་བྱའོ། །</s>
    <s id="1:11">དེ་ལ་འདའ་ཀ་ཡེ་ཤེས་ནི་ཆོས་ཐམས་ཅད་རང་བཞིན་གྱིས་རྣམ་པར་དག་པས་ན་དངོས་པོ་མེད་པའི་འདུ་ཤེས་རབ་ཏུ་བསྒོམ་པར་བྱའོ། །</s>
    <s id="1:12">ཆོས་ཐམས་ཅད་བྱང་ཆུབ་ཀྱི་སེམས་སུ་འདུས་པས་ན་སྙིང་རྗེ་ཆེན་པོའི་འདུ་ཤེས་རབ་ཏུ་བསྒོམ་པར་བྱའོ། །</s>
    <s id="1:13">ཆོས་ཐམས་ཅད་རང་བཞིན་གྱིས་འོད་གསལ་བས་ན་མི་དམིགས་པའི་འདུ་ཤེས་རབ་ཏུ་བསྒོམ་པར་བྱའོ། །</s>
    <s id="1:14">དངོས་པོ་ཐམས་ཅད་མི་རྟག་པས་ན་ཅི་ལ་ཡང་མི་ཆགས་པའི་འདུ་ཤེས་རབ་ཏུ་བསྒོམ་པར་བྱའོ། །</s>
    <s id="1:15">སེམས་རྟོགས་ན་ཡེ་ཤེས་ཡིན་པས་ན་སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། །</s>
    <s id="1:16">བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ།</s>
    <s id="1:17">ཆོས་རྣམས་རང་བཞིན་རྣམ་དག་པས། །</s>
    <s id="1:18">དངོས་པོ་མེད་པའི་འདུ་ཤེས་བསྒོམ། །</s>
    <s id="1:19">བྱང་ཆུབ་སེམས་དང་རབ་ལྡན་པས། །</s>
    <s id="1:20">སྙིང་རྗེ་ཆེན་པོའི་འདུ་ཤེས་བསྒོམ། །</s>
    <s id="1:21">ཆོས་རྣམས་རང་བཞིན་འོད་གསལ་བས། །</s>
    <s id="1:22">དམིགས་པ་མེད་པའི་འདུ་ཤེས་བསྒོམ། །</s>
    <s id="1:23">དངོས་པོ་ཐམས་ཅད་མི་རྟག་པས། །</s>
    <s id="1:24">ཆགས་པ་མེད་པའི་འདུ་ཤེས་བསྒོམ། །</s>
    <s id="1:25">སེམས་ནི་ཡེ་ཤེས་འབྱུང་བའི་རྒྱུ། །</s>
    <s id="1:26">སངས་རྒྱས་གཞན་དུ་མ་ཚོལ་ཅིག །</s>
    <s id="1:27">བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང་།</s>
    <s id="1:28">བྱང་ཆུབ་སེམས་དཔའ་ནམ་མཁའི་སྙིང་པོ་ལ་སོགས་པའི་འཁོར་འདུས་པ་ཐམས་ཅད་རབ་ཏུ་དགའ་མགུ་ཡི་རངས་ནས།</s>
    <s id="1:29">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
    <s id="1:30">འཕགས་པ་འདའ་ཀ་ཡེ་ཤེས་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།། །།</s>
  </p>
</text>
