<?xml version='1.0' encoding='utf-8'?>
<text>
  <p id="1">
    <s id="1:1">[255b.2]རྒྱ་གར་སྐད་དུ། ཨཱརྱ་བོ་དྷི་སཏྭ་པི་ཊ་ཀ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་བྱང་ཆུབ་སེམས་དཔའི་སྡེ་སྣོད་ཅེས་བྱ་བ་ཐེག་པ་ཆེན་པོའི་མདོ།</s>
    <s id="1:2">སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །</s>
    <s id="1:3">འདི་སྐད་བདག་གིས་ཐོས་པ་དུས་གཅིག་ [255b.3]ན།</s>
  </p>
  <p id="2">
    <s id="2:1">བཅོམ་ལྡན་འདས་མཉན་ཡོད་ན་དབྱར་གནས་སུ་གནས་ནས་ཟླ་བ་གསུམ་འདས་ཏེ་དགག་དབྱེ་མཛད་ནས།</s>
  </p>
  <p id="3">
    <s id="3:1">ཆོས་གོས་མཛད་དེ།  ཆོས་གོས་ཟིན་ནས་</s>
    <s id="3:2">དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་ལྗོངས་རྒྱུ་ཞིང་གཤེགས་ཏེ།</s>
  </p>
  <p id="4">
    <s id="4:1">བཅོམ་ལྡན་འདས་ལ་ [255b.4]དགེ་སློང་དང་།</s>
    <s id="4:2">དགེ་སློང་མ་དང་།</s>
    <s id="4:3">དགེ་བསྙེན་དང་།</s>
    <s id="4:4">དགེ་བསྙེན་མ་དང་།</s>
    <s id="4:5">རྒྱལ་པོ་དང་།</s>
    <s id="4:6">བློན་པོ་དང་།</s>
    <s id="4:7">མུ་སྟེགས་ཅན་སྣ་ཚོགས་དང་།</s>
    <s id="4:8">དགེ་སྦྱོང་དང་།</s>
    <s id="4:9">བྲམ་ཟེ་དང་།</s>
    <s id="4:10">ཁྱིམ་བདག་རྣམས་དང་།</s>
    <s id="4:11">ལྷ་དང་།</s>
    <s id="4:12">ཀླུ་དང་།</s>
    <s id="4:13">གནོད་སྦྱིན་དང་།</s>
    <s id="4:14">དྲི་ཟ་དང་།</s>
    <s id="4:15">ལྷ་མ་ཡིན་དང་།</s>
    <s id="4:16">ནམ་མཁའ་ལྡིང་དང་།</s>
    <s id="4:17">མི་འམ་ [255b.5]ཅི་དང་།</s>
    <s id="4:18">ལྟོ་འཕྱེ་ཆེན་པོ་རྣམས་ཀྱིས་བླ་མར་བྱས།  བཀུར་སྟིར་བྱས། རི་མོར་བྱས། མཆོད་པ་བྱས་སོ། །</s>
  </p>
  <p id="5">
    <s id="5:1">བཅོམ་ལྡན་འདས་ཀྱིས་ཆོས་གོས་དང་། ཞལ་ཟས་དང་།</s>
    <s id="5:2">མལ་སྟན་དང་།</s>
    <s id="5:3">ན་བའི་གསོས་སྨན་དང་།</s>
    <s id="5:4">ཡོ་བྱད་བཟང་པོ་མང་པོ་ཡང་བརྙེས་སོ། །</s>
  </p>
  <p id="6">
    <s id="6:1">འདི་ལྟར་བཅོམ་ལྡན་འདས་དེ་ནི་བཞིན་ [255b.6]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།</s>
    <s id="6:2">བདེ་བར་གཤེགས་པ།</s>
    <s id="6:3">འཇིག་རྟེན་མཁྱེན་པ།</s>
    <s id="6:4">སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ།</s>
    <s id="6:5">ལྷ་དང་མི་རྣམས་ཀྱི་སྟོན་པ།</s>
    <s id="6:6">སངས་རྒྱས་བཅོམ་ལྡན་འདས་ཡིན་ཏེ</s>
  </p>
  <p id="7">
    <s id="7:1">དེས་ལྷར་བཅས་པ་དང་། བདུད་ [255b.7]དུ་བཅས་པ་དང་། ཚངས་པར་བཅས་པ་དང་། དགེ་སྦྱོང་དང་། བྲམ་ཟེར་བཅས་པའི་སྐྱེ་དགུའི་འཇིག་རྟེན་འདི་དང་། ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་རྣམས་ཟིལ་གྱིས་མནན་ཏེ རང་གི་མངོན་པར་ཤེས་པས་མངོན་དུ་བྱས་ནས་བསྒྲུབས་ཏེ་ བཞུགས་ཤིང་དེ་ཆོས་སྟོན་པ་ [256a.1]ནི་ཚངས་པར་སྤྱོད་པ།</s>
    <s id="7:2">ཐོག་མར་དགེ་བ།</s>
    <s id="7:3">བར་དུ་དགེ་བ།</s>
    <s id="7:4">ཐ་མར་དགེ་བ།</s>
    <s id="7:5">དོན་བཟང་པོ། ཚིག་འབྲུ་བཟང་པོ། མ་འདྲེས་པ།</s>
    <s id="7:6">ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་རབ་ཏུ་སྟོན་ཏོ་ཞེས་བཅོམ་ལྡན་འདས་ཀྱི་དགེ་བར་གྲགས་པའི་སྒྲ་ཚིགས་སུ་ [256a.2]བཅད་པ་རྒྱ་ཆེན་པོ་ཡང་མངོན་པར་བྱུང་ངོ་། །</s>
  </p>
  <p id="8">
    <s id="8:1">དེ་ནས་བཅོམ་ལྡན་འདས་ཡུལ་མ་ག་དྷའི་ལྗོངས་རྒྱུ་ཞིང་མཐར་གྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་གང་ན་ཡོད་པ་དེར་གཤེགས་ཏེ།</s>
    <s id="8:2">བྱོན་ནས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་བྱ་རྒོད་ཕུང་པོའི་རི་ལ་བཞུགས་སོ། །</s>
  </p>
  <p id="9">
    <s id="9:1">དེའི་ཚེ་རྒྱལ་པོའི་ [256a.3]ཁབ་ཀྱི་གྲོང་ཁྱེར་ཆེན་པོ་ན་ཁྱིམ་བདག་ཚོང་དཔོན་བཟང་སྐྱོང་ཞེས་བྱ་བ།</s>
    <s id="9:2">སྔོན་དགེ་བའི་རྩ་བ་བསྐྱེད་པ།</s>
    <s id="9:3">སྔོན་གྱི་སངས་རྒྱས་ལ་བྱ་བ་བྱས་པ།</s>
    <s id="9:4">ཕྱུག་ཅིང་ནོར་མང་བ། ལོངས་སྤྱོད་ཆེ་བ། བདག་དབང་བ་མང་བ། ནོར་དང་། ཡོ་བྱད་མང་བ།</s>
    <s id="9:5">གསེར་དངུལ་མང་བ། ནོར་དང་ [256a.4]འབྲུས་ཡོངས་སུ་གང་བའི་མཛོད་དང་། བང་བ་མང་བ།</s>
    <s id="9:6">ནོར་བུ་དང་། མུ་ཏིག་དང་། བཻ་དྰུཪྻ་དང་། དུང་དང་། མན་ཤེལ་དང་། བྱི་རུ་མང་བ།</s>
    <s id="9:7">གླང་པོ་ཆེ་དང་། རྟ་དང་། བ་ལང་དང་། ལུག་མང་བ།</s>
    <s id="9:8">བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་མང་བ་ཞིག་གནས་ [256a.5]ཏེ།</s>
  </p>
  <p id="10">
    <s id="10:1">དགེ་སྦྱོང་གཽ་ཏ་མ་ཤཱཀྱའི་རིགས་ལས་མངོན་པར་བྱུང་ནས།</s>
    <s id="10:2">དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་ཡུལ་མ་ག་དྷའི་ལྗོངས་རྒྱུ་ཞིང་གཤེགས་ཏེ།</s>
  </p>
  <p id="11">
    <s id="11:1">རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་བྱོན་ནས་དེ་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ན་བྱ་རྒོད་ [256a.6]ཀྱི་ཕུང་པོའི་རི་ལ་བཞུགས་ཏེ། </s>
  </p>
  <p id="12">
    <s id="12:1">འདི་ལྟར་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ།</s>
    <s id="12:2">བདེ་བར་གཤེགས་པ་འཇིག་རྟེན་མཁྱེན་པ།</s>
    <s id="12:3">སྐྱེས་བུ་འདུལ་བའི་ཁ་ལོ་སྒྱུར་བ།</s>
    <s id="12:4">བླ་ན་མེད་པ།</s>
    <s id="12:5">ལྷ་དང་མི་ [256a.7]རྣམས་ཀྱི་སྟོན་པ།</s>
    <s id="12:6">སངས་རྒྱས་བཅོམ་ལྡན་འདས་ཡིན་ཏེ</s>
  </p>
  <p id="13">
    <s id="13:1">དེ་ཆོས་སྟོན་པ་ནི་ཚངས་པར་སྤྱོད་པ།</s>
    <s id="13:2">ཐོག་མར་དགེ་བ། བར་དུ་དགེ་བ། ཐ་མར་དགེ་བ།</s>
    <s id="13:3">དོན་བཟང་པོ། ཚིག་འབྲུ་བཟང་པོ། མ་འདྲེས་པ་ཡོངས་སུ་རྫོགས་པ།</s>
    <s id="13:4">ཡོངས་སུ་དག་པ། ཡོངས་སུ་བྱང་བ་རབ་ཏུ་ [256b.1]སྟོན་ཏོ་ཞེས་དགེ་སྦྱོང་གཽ་ཏ་མ་དེའི་དགེ་བར་གྲགས་པའི་སྒྲ་ཚིགས་སུ་བཅད་པ་རྒྱ་ཆེན་པོ་དེ་ལྟ་བུ་ཡང་མངོན་པར་བྱུང་བ་ཁྱིམ་བདག་ཚོང་དཔོན་བཟང་སྐྱོང་གིས་ཐོས་ནས་དེ་འདི་སྙམ་དུ་སེམས་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ལྟ་བུ་དག་མཐོང་ [256b.2]ན་ལེགས་པར་འགྱུར་གྱིས་བདག་དགེ་སྦྱོང་གཽ་ཏ་མ་དེ་བལྟ་བའི་ཕྱིར་འགྲོའོ་སྙམ་མོ། །</s>
    <s id="13:5">དེ་ནས་ཁྱིམ་བདག་ཚོང་དཔོན་བཟང་སྐྱོང་ཁྱིམ་བདག་ལྔ་བརྒྱ་ཙམ་དང་ལྷན་ཅིག་ཏུ་བཅོམ་ལྡན་འདས་ལ་བལྟ་བའི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་ངོ་། །</s>
  </p>
  <p id="14">
    <s id="14:1">བཅོམ་ལྡན་འདས་ཀྱང་སྔ་དྲོའི་དུས་ཀྱི་ [256b.3]ཚེ། ཤམ་ཐབས་མན་བས། ཆོས་གོས་དང་། ལྷུང་བཟེད་བསྣམས་ནས། </s>
  </p>
  <p id="15">
    <s id="15:1">དགེ་སློང་གི་དགེ་འདུན་གྱིས་བསྐོར་ཅིང་དགེ་སློང་གི་དགེ་འདུན་གྱིས་མདུན་དུ་བདར་ཏེ། </s>
  </p>
  <p id="16">
    <s id="16:1">སྤྱོད་ལམ་མཛེས་པ་དང་། མངོན་དུ་གཤེགས་པ་དང་། ཕྱིར་ལྡོག་པ་མཛེས་པ་དང་། གཟིགས་པས་རྣམ་པར་གཟིགས་ [256b.4]པ་མཛེས་པ་དང་། སྙང་བ་དང་། བསྐུམ་པ་མཛེས་པ་དང་། ཆོས་གོས་སྣམ་སྦྱར་དང་། ན་བཟའ་དང་། ལྷུང་བཟེད་བསྣམས་པ་མཛེས་པ་དང་། ཀུན་ནས་མཛེས་པ་</s>
    <s id="16:2">བསོད་སྙོམས་ཀྱི་ཕྱིར་རྒྱལ་པོའི་ཁབ་ཀྱི་གྲོང་ཁྱེར་ཆེན་པོར་གཤེགས་སོ་</s>
    <s id="16:3">ཁྱིམ་བདག་ཚོང་དཔོན་བཟང་སྐྱོང་དང་། [256b.5]ཁྱིམ་བདག་ལྔ་བརྒྱ་ཙམ་པོ་དེ་དག་གིས་བཅོམ་ལྡན་འདས་མཛེས་ཤིང་དགའ་བར་འགྱུར་བ།</s>
    <s id="16:4">དབང་པོ་ཞི་བ།</s>
    <s id="16:5">ཡིད་ཞི་བ།</s>
    <s id="16:6">དུལ་བ་དང་། ཞི་གནས་དམ་པ་བརྙེས་པ། གླང་པོ་ལྟར་དབང་པོ་ཐུལ་བ།</s>
    <s id="16:7">མཚོ་ལྟར་དང་ཞིང་གསལ་བ། རྙོག་པ་མེད་པ།</s>
    <s id="16:8">ལྷ་དུ་མས་མཆོད་པ། གནོད་ [256b.6]སྦྱིན་དུ་མས་མཆོད་པ། མི་དུ་མས་མཆོད་པ།</s>
    <s id="16:9">གསེར་གྱི་ཁ་དོག་གི་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པ། དཔེ་བྱད་བཟང་པོ་བརྒྱད་ཅུས་བརྒྱན་པ།</s>
    <s id="16:10">མེ་ཏོག་གི་ཆར་ཆེན་པོ་རབ་ཏུ་འབེབས་ཤིང་། མེ་ཏོག་གི་ཆུ་བོ་ཆེན་པོ་རབ་ཏུ་འབེབས་བཞིན་དུ་རིན་པོ་ཆེ་སྣ་བདུན་གྱི་ [256b.7]པད་མ་འདབ་མ་བྱེ་བ་བརྒྱ་ཕྲག་སྟོང་ཡོད་པ་ལ་ཞབས་འདོར་ཞིང་གཤེགས་པ་རྒྱང་རིང་པོ་ནས་མཐོང་སྟེ</s>
  </p>
  <p id="17">
    <s id="17:1">སྤྱོད་ལམ་བརྒྱ་སྟོང་མང་པོས་གཤེགས་པ་རྒྱང་རིང་པོ་ནས་མཐོང་ནས་བཅོམ་ལྡན་འདས་ལ་སེམས་དད་པར་གྱུར་ཏོ། །</s>
    <s id="17:2">དེ་དག་སེམས་དད་པར་གྱུར་ནས།</s>
  </p>
  <p id="18">
    <s id="18:1">བཅོམ་ལྡན་འདས་ག་ལ་བ་དེར་ [257a.1]དོང་སྟེ་ལྷགས་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
  </p>
  <p id="19">
    <s id="19:1">བཅོམ་ལྡན་འདས་ཀྱི་སྤྱན་སྔར་ཕྱོགས་གཅིག་ཏུ་འཁོད་དོ། །</s>
    <s id="19:2">ཕྱོགས་གཅིག་ཏུ་འཁོད་ནས་</s>
    <s id="19:3">བཅོམ་ལྡན་འདས་ལ་ཁྱིམ་བདག་བཟང་སྐྱོང་དང་། ཁྱིམ་བདག་ལྔ་བརྒྱ་ཙམ་པོ་དེ་དག་གིས་འདི་སྐད་ཅེས་ [257a.2]གསོལ་ཏོ། །</s>
  </p>
  <p id="20">
    <s id="20:1">བཅོམ་ལྡན་འདས་གཽ་ཏ་མ་དཔལ་གྱིས་འཁོར་འདི་ཟིལ་གྱིས་གནོན་པར་མཛད་དོ། །</s>
  </p>
  <p id="21">
    <s id="21:1">བཅོམ་ལྡན་འདས་གཽ་ཏ་མ་གཟི་བརྗིད་ཀྱིས་འཁོར་འདི་ཟིལ་གྱིས་གནོན་པར་མཛད་དོ། །</s>
  </p>
  <p id="22">
    <s id="22:1">བཅོམ་ལྡན་འདས་གཽ་ཏ་མ་འོད་ཀྱིས་འཁོར་འདི་ཟིལ་གྱིས་གནོན་པར་མཛད་དོ། །</s>
  </p>
  <p id="23">
    <s id="23:1">བཅོམ་ལྡན་འདས་ [257a.3]གཽ་ཏ་མ་གཟུགས་ཀྱིས་འཁོར་འདི་ཟིལ་གྱིས་གནོན་པར་མཛད་དོ། །</s>
  </p>
  <p id="24">
    <s id="24:1">བཅོམ་ལྡན་འདས་གཽ་ཏ་མ་ནི་སྐུའི་ཁ་དོག་གསེར་ལྟ་བུའོ། །</s>
  </p>
  <p id="25">
    <s id="25:1">བཅོམ་ལྡན་འདས་གཽ་ཏ་མ་ནི་སྐུས་ལུས་ཅན་བདེ་བ་མྱོང་བར་མཛད་པའོ། །</s>
  </p>
  <p id="26">
    <s id="26:1">བཅོམ་ལྡན་འདས་གཽ་ཏ་མ་ནི་དངོས་པོ་ཐམས་ཅད་ཀྱིས་མི་མཉམ་པ་དང་མཉམ་པའོ། ། </s>
  </p>
  <p id="27">
    <s id="27:1">[257a.4]བཅོམ་ལྡན་འདས་གཽ་ཏ་མ་ནི་འཇིག་རྟེན་ཐམས་ཅད་ཀྱི་ངོ་མཚར་རྨད་དུ་བྱུང་བའི་ཆོས་དང་ལྡན་པ་ལགས་ན། </s>
  </p>
  <p id="28">
    <s id="28:1">བཅོམ་ལྡན་འདས་གཽ་ཏ་མ་བདག་འདི་སྙམ་དུ་སེམས་ཏེ།  བཅོམ་ལྡན་འདས་གཽ་ཏ་མས་ཅི་ཞིག་གཟིགས་ན་ཁབ་ནས་ཁབ་མ་མཆིས་པར་རབ་ཏུ་བྱུང་སྙམ་སེམས་སོ། །</s>
  </p>
  <p id="29">
    <s id="29:1">དེ་ནས་བཅོམ་ [257a.5]ལྡན་འདས་ལ་ཁྱིམ་བདག་ཚོང་དཔོན་བཟང་སྐྱོང་གིས་ཚིགས་སུ་བཅད་པ་དག་གིས་མངོན་པར་བསྟོད་དོ། །</s>
  </p>
  <p id="30">
    <s id="30:1">རྒྱལ་བའི་དཔལ་དང་གྲགས་དང་གཟུགས་དག་ནི། །</s>
    <s id="30:2">སྔན་ཆད་བདག་གིས་ཇི་སྐད་ཐོས་པ་བས། །</s>
    <s id="30:3">དེ་བས་ལྷག་པར་གསེར་གྱི་གཟུགས་བཞིན་དུ། །མཛེས་དང་ལྡན་པར་ལྷམ་ [257a.6]མེར་རབ་ཏུ་གདའ། །</s>
  </p>
  <p id="31">
    <s id="31:1">གཟུགས་ནི་ཤིན་ཏུ་མཛེས་ཤིང་བལྟ་ན་སྡུག ། སྐུ་ཡི་ཁ་དོག་གསེར་གྱི་མདོག་འདྲ་བས། །</s>
    <s id="31:2">སྐར་མང་དག་གི་དབུས་ན་ཟླ་བ་ལྟར། །</s>
    <s id="31:3">དགེ་སློང་མང་པོའི་དབུས་ན་མཛེས་པར་མཛད། །</s>
  </p>
  <p id="32">
    <s id="32:1">མི་མཆོག་གི་ནི་སྤྱི་བོ་བལྟར་མི་གདའ། །</s>
    <s id="32:2">རི་རབ་བཞིན་དུ་མངོན་པར་འཕགས་ [257a.7]པར་གདའ། །</s>
  </p>
  <p id="33">
    <s id="33:1">གཙུག་གི་སྤྱི་བོ་ལྷ་ཡི་གདུགས་བཞིན་དུ། །</s>
    <s id="33:2">ཀུན་ནས་བྱིན་གྱིས་གཞོལ་བར་གྱུར་པ་ལགས། །</s>
    <s id="33:3">དབུ་ཡི་སྐྲ་ནི་འཇམ་ཞིང་རབ་མཉེན་ལ། །</s>
    <s id="33:4">ཨན་ད་རྙིལ་དང་སྟང་ཟིལ་ཁ་དོག་འདྲ། །</s>
  </p>
  <p id="34">
    <s id="34:1">གཡས་སུ་འཁྱིལ་ལ་ཤིན་ཏུ་འཇམ་པ་སྟེ། །</s>
    <s id="34:2">རྨ་བྱའི་མགྲིན་པ་ཇི་བཞིན་ཉིད་དུ་ [257b.1]གདའ། །</s>
  </p>
  <p id="35">
    <s id="35:1">སྨྲ་བ་མཆོག་གི་དཔྲལ་བ་ཤིན་ཏུ་མཉམ། །</s>
    <s id="35:2">ཁྱོད་ཀྱི་སྨིན་ཚུགས་འཇའ་ཁུགས་ལྟ་བུ་སྟེ། །</s>
  </p>
  <p id="36">
    <s id="36:1">འོད་གསལ་བ་ནི་སྐར་མའི་རྒྱལ་པོ་ལྟར། །</s>
    <s id="36:2">རྡུལ་བྲལ་སྨིན་མཚམས་སྤུ་ནི་ཤིན་ཏུ་མཛེས། །</s>
  </p>
  <p id="37">
    <s id="37:1">སྤྱན་བཟང་ཁྱོད་ཀྱི་སྤྱན་ནི་དགར་འགྱུར་བ། །</s>
    <s id="37:2">འགྲོ་བ་རྣམས་ལ་མཛེས་ཤིང་མཐོང་ན་དགའ། །</s>
  </p>
  <p id="38">
    <s id="38:1">[257b.2]བདག་ནི་ལྟ་བས་ངོམས་པར་མི་འགྱུར་ཏེ། །</s>
    <s id="38:2">མགོན་པོ་རྣམ་དག་སྤྱན་ལ་བདག་ཕྱག་འཚལ། །</s>
  </p>
  <p id="39">
    <s id="39:1">སྐྱེས་བུ་དམ་པའི་ཤངས་ནི་བྱིན་གྱིས་མཉམ། །</s>
    <s id="39:2">ཇི་ལྟར་གསེར་གྱི་རི་ལྟར་རབ་ཏུ་གདའ། །</s>
  </p>
  <p id="40">
    <s id="40:1">ཁྱོད་ཀྱི་སྒྲོས་ནི་བིམ་པ་བྱི་རུ་བཞིན། །</s>
    <s id="40:2">དག་ཅིང་རྣམ་དག་ནོར་བུ་རིན་ཆེན་འདྲ། །</s>
  </p>
  <p id="41">
    <s id="41:1">དུལ་ལ་དགྱེས་ [257b.3]པའི་ཚེམས་ནི་མཛེས་པ་སྟེ། ། སྣང་བར་བྱེད་པ་རབ་ཏུ་དཀར་བའི་ཚེམས། །</s>
  </p>
  <p id="42">
    <s id="42:1">པདྨའི་རྩ་བ་བ་ཞོ་ཆུ་སྐྱར་འདྲ། །</s>
  </p>
  <p id="43">
    <s id="43:1">སྲ་ཞིང་དམ་ལ་ཐགས་བཟངས་ཤིན་དུ་དག །</s>
    <s id="43:2">ཚེམས་དང་ཚེམས་ཀྱི་བར་ནི་ཤིན་ཏུ་འབྱོར། །</s>
    <s id="43:3">རྒྱལ་བའི་མཆེ་བ་མཛེས་ཤིང་རྡུལ་མི་མངའ། །</s>
  </p>
  <p id="44">
    <s id="44:1">ངང་པའི་ཁྱུ་ན་ངང་པའི་རྒྱལ་ [257b.4]པོ་ནི། །</s>
    <s id="44:2">རྣམ་དག་དཀར་ཞིང་རབ་ཏུ་དཀར་བ་བཞིན། །</s>
    <s id="44:3">བདེ་བར་གཤེགས་པའི་ལྗགས་ཀྱིས་ཞལ་ཁེབས་ཏེ། །</s>
    <s id="44:4">ཨུད་པལ་དམར་པོ་རྣམ་དག་ཟངས་ཀྱི་མདོག །</s>
    <s id="44:5">ཉི་མ་འཆར་ཚེ་ནོར་བུ་དག་མདོག་བཞིན། །</s>
    <s id="44:6">སྲབ་ལ་རིང་ཞིང་སྐྱོན་མེད་ཤིན་ཏུ་ཡངས། །</s>
  </p>
  <p id="45">
    <s id="45:1">གཽ་ཏ་མའི་སྙན་ནི་རབ་ཏུ་ལེགས། །  [257b.5]སེང་གེའི་འགྲམ་པ་སེང་གེའི་འཇིགས་མེད་བཞིན། །</s>
    <s id="45:2">ཚངས་བཅས་འཇིག་རྟེན་ལྷ་དང་མི་ལ་ཡང་། །བདག་གིས་གང་ཡང་མ་ཐོས་མ་མཐོང་ངོ་། །</s>
  </p>
  <p id="46">
    <s id="46:1">བདེ་གཤེགས་མཐུ་ཡིས་མགུར་ན་མཐོང་བ་ནི། །མགུར་གྱི་མིད་པ་གཙང་ལ་འོད་གསལ་ཏེ། །</s>
  </p>
  <p id="47">
    <s id="47:1">དྲང་པོ་དབུས་སུ་འགྲོ་བ་ཡོན་པོ་ [257b.6]གསལ། །</s>
  </p>
  <p id="48">
    <s id="48:1">རོ་ཡི་རོ་མཆོག་མི་དང་ལྷ་ཡི་ལྷ། །</s>
    <s id="48:2">དཔུང་མགོ་རབ་ཏུ་ཟླུམ་ཞིང་ཐལ་གོང་རྒྱས། །</s>
  </p>
  <p id="49">
    <s id="49:1">བདུན་པོ་མཐོ་བ་འཇིག་རྟེན་ཀུན་ཏུ་གྲགས། །</s>
  </p>
  <p id="50">
    <s id="50:1">མགོན་པོ་མི་དབང་སྙིང་པོ་དཔལ་གྱིས་ཀྱང་། །</s>
    <s id="50:2">རི་ཡི་རྩེ་ལ་ཉི་མ་འཆར་བ་བཞིན། །</s>
    <s id="50:3">མཐོ་བ་གཉིས་ནི་ཞབས་ཀྱི་མཐིལ་ནས་སྐྱེས། ། [257b.7]ཕྱག་ལས་གཉིས་སྐྱེས་ཐལ་གོང་གཉིས་སྐྱེས་ཏེ། །</s>
  </p>
  <p id="51">
    <s id="51:1">མཐོ་བ་གཅིག་ནི་ལྟག་པ་ཉིད་ན་གཅིག །</s>
    <s id="51:2">དགེ་ཞིང་དག་སྟེ་འོད་གསལ་རབ་ཏུ་རྒྱས། །</s>
  </p>
  <p id="52">
    <s id="52:1">བཅོམ་ལྡན་གཽ་ཏ་མ་ཡི་ཕྱག་རིང་བ། །</s>
    <s id="52:2">ཇི་ལྟར་གླང་པོའི་རྒྱལ་པོའི་སྣ་བཞིན་ཏེ། །</s>
  </p>
  <p id="53">
    <s id="53:1">ཕྱག་གཉིས་པོ་ནི་འདུད་པ་མ་བགྱིས་པར། །</s>
    <s id="53:2">པུས་ [258a.1]མོ་གཉིས་སུ་ཕྱག་གིས་རབ་ཏུ་རེག །</s>
  </p>
  <p id="54">
    <s id="54:1">སྐུ་ཡི་རོ་སྟོད་སེང་གེ་བཞིན་དུ་འཕགས། །</s>
  </p>
  <p id="55">
    <s id="55:1">སྐུ་ནི་སྲེད་མེད་བུ་ལྟར་རབ་ཏུ་བརྟན། །</s>
  </p>
  <p id="56">
    <s id="56:1">ནྱ་གྲོ་དྷ་བཞིན་ཆུ་ཞེང་གབ་པའི་སྐུ། །</s>
    <s id="56:2">བཟོད་པའི་སྟོབས་དང་ལྡན་པ་སྟོབས་པོ་ཆེ། །</s>
  </p>
  <p id="57">
    <s id="57:1">སྐུ་ཡི་སྤུ་རྣམས་གཡས་འཁྱིལ་གྱེན་དུ་ཕྱོགས། །རེ་རེར་ [258a.2]སྐྱེས་ཤིང་ཤིན་ཏུ་འཇམ་པ་སྟེ། །</s>
  </p>
  <p id="58">
    <s id="58:1">ཇི་ལྟར་པད་མ་ཆུ་དང་འདམ་མི་གོས། །</s>
    <s id="58:2">དེ་བཞིན་རྡུལ་དང་དུ་བས་མི་གོས་སོ། །</s>
  </p>
  <p id="59">
    <s id="59:1">རྟ་མཆོག་དུལ་བ་ཡི་ནི་ཇི་ལྟ་བར། །</s>
    <s id="59:2">འདོམས་ཀྱི་སྦ་བ་སྦུབས་སུ་ནུབ་ཅེས་གདའ། །</s>
  </p>
  <p id="60">
    <s id="60:1">བརླ་ནི་རབ་ཟླུམ་སྨྱིག་མའི་སྙིང་པོ་བཞིན། །</s>
    <s id="60:2">ཁྱོད་ཀྱི་རྗེ་ངར་བྱིན་གྱིས་རིམ་བཞིན་ [258a.3]མཆིས། །</s>
  </p>
  <p id="61">
    <s id="61:1">ཞབས་གོང་དུང་ལྟར་མཐོ་ཞིང་རྟིང་པ་ཆེ། །</s>
  </p>
  <p id="62">
    <s id="62:1">ཁྱོད་ཀྱི་ཕྱག་དང་ཞབས་ནི་དྲ་བས་འབྲེལ། །</s>
  </p>
  <p id="63">
    <s id="63:1">སོར་མོ་རིང་ཞིང་སོར་མོ་ཉི་ཤུ་མཉམ། །</s>
  </p>
  <p id="64">
    <s id="64:1">སེན་མོ་ཟངས་འདྲ་སོར་སེན་མེ་ཏོག་ཅན། །</s>
    <s id="64:2">ཁྱོད་ཀྱི་ཞབས་མཐིལ་འཁོར་ལོ་རབ་ཀྱིས་མཚན། ། རྩིབ་མ་སྟོང་ལྡན་རབ་ཏུ་འོད་གསལ་བ། །</s>
    <s id="64:3">[258a.4]ལོང་བུས་ལོང་བུ་འཐབ་པར་མི་འགྱུར་ཞིང་། །</s>
    <s id="64:4">གོམ་པས་གོམ་པ་ས་ལ་ཡོང་མི་འདོར། །</s>
  </p>
  <p id="65">
    <s id="65:1">ས་ལ་ཀུན་ཏུ་སོར་བཞིས་མི་རེག་པར། །</s>
    <s id="65:2">འཇིག་རྟེན་རྣམས་ཀྱི་གཙོ་བོ་རབ་གཤེགས་ཏེ། །</s>
  </p>
  <p id="66">
    <s id="66:1">ཁྱོད་ནི་གང་དུ་གོམ་པ་བོར་བ་ཡང་། ། རིན་ཆེན་པད་མ་སྐྱེས་པ་ངོ་མཚར་ཏོ། །</s>
  </p>
  <p id="67">
    <s id="67:1">རྒོད་པར་མ་གྱུར་ [258a.5]དལ་ཞིང་བརྟན་པར་གཤེགས། །</s>
  </p>
  <p id="68">
    <s id="68:1">སྟག་དང་ལྷ་དབང་འགྲོས་ཀྱིས་གཞན་གནོན་ཅིང་། །བག་ཚ་མེད་པར་སྟབས་ནི་བསྒྱིངས་ཏེ་གཤེགས། །</s>
  </p>
  <p id="69">
    <s id="69:1">དཔའ་བོ་ཁྱོད་ཀྱི་འགྲོས་འདྲ་སུ་ལའང་མེད། །</s>
  </p>
  <p id="70">
    <s id="70:1">མི་མ་ལགས་པ་རྣམས་ཀྱིས་བར་སྣང་ལས། །ལྷ་ཡི་མེ་ཏོག་ཆར་ནི་རབ་འབེབས་ཤིང་། ། [258a.6]གླུ་དབྱངས་སྒྲས་ནི་ཁྱོད་ལ་མཆོད་པར་བགྱིད། །</s>
    <s id="70:2">ཆོ་འཕྲུལ་འདི་འདྲ་འདི་དག་རྨད་དུ་བྱུང་། །</s>
  </p>
  <p id="71">
    <s id="71:1">ཁྱོད་ཀྱི་གཟུགས་ནི་རྣམ་ཐོས་བུ་བས་ལྷག །</s>
    <s id="71:2">གཟི་བརྗིད་དག་ནི་ཉི་མ་བརྒྱ་བས་འཕགས། །</s>
  </p>
  <p id="72">
    <s id="72:1">ཚངས་བཅས་ལྷ་མིར་བཅས་པའི་འཇིག་རྟེན་ན། །</s>
  </p>
  <p id="73">
    <s id="73:1">ཁྱོད་འདྲའང་མེད་ན་ལྷག་པ་ག་ལ་མཆིས། ། </s>
  </p>
  <p id="74">
    <s id="74:1">[258a.7]བདག་གིས་ཁྱོད་ཀྱི་ཆོ་འཕྲུལ་མཆོག་མཐོང་ནས། །ཡོན་ཏན་ལྷག་པ་གང་དག་གཟིགས་གྱུར་ན། །དེ་བཞེད་པས་ན་མི་དབང་རབ་བྱུང་སྙམ། །</s>
  </p>
  <p id="75">
    <s id="75:1">བདག་ནི་དེ་ལ་ཐེ་ཚོམ་འཚལ་བར་གྱུར། །</s>
  </p>
  <p id="76">
    <s id="76:1">དེ་ནས་བཅོམ་ལྡན་འདས་ཀྱིས་ཁྱིམ་བདག་ཚོང་དཔོན་བཟང་སྐྱོང་ལ་འདི་སྐད་ཅེས་བཀའ་སྩལ་ [258b.1]ཏོ། །</s>
  </p>
  <p id="77">
    <s id="77:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་གཙེ་བ་བཅུས་གཙེས་པར་མཐོང་སྟེ། </s>
  </p>
  <p id="78">
    <s id="78:1">བཅུ་གང་ཞེ་ན། འདི་ལྟ་སྟེ། </s>
  </p>
  <p id="79">
    <s id="79:1">སྐྱེ་བས་གཙེ་བ་དང་།</s>
    <s id="79:2">རྒ་བས་གཙེ་བ་དང་།</s>
    <s id="79:3">ན་བས་གཙེ་བ་དང་།</s>
    <s id="79:4">འཆི་བས་གཙེ་བ་དང་།</s>
    <s id="79:5">མྱ་ངན་གྱིས་གཙེ་བ་དང་།</s>
    <s id="79:6">སྨྲེ་སྔགས་འདོན་པས་གཙེ་བ་དང་།</s>
    <s id="79:7">[258b.2]སྡུག་བསྔལ་གྱིས་གཙེ་བ་དང་།</s>
    <s id="79:8">ཡིད་མི་བདེ་བས་གཙེ་བ་དང་།</s>
    <s id="79:9">འཁྲུག་པས་གཙེ་བ་དང་།</s>
    <s id="79:10">འཁོར་བས་གཙེ་བ་དང་བཅུ་སྟེ།</s>
  </p>
  <p id="80">
    <s id="80:1">ཁྱིམ་བདག་འཇིག་རྟེན་གནས་པ་གཙེ་བ་འདི་བཅུས་གཙེས་པར་མཐོང་ནས། </s>
  </p>
  <p id="81">
    <s id="81:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ་ཞེས་དད་པས་ [258b.3]ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="82">
    <s id="82:1">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="83">
    <s id="83:1">འཁོར་བའི་སྒྲོམ་དུ་ཆུད་པ་ཡི། །བྱིས་པ་སོ་སོའི་སྐྱེ་བོ་ཀུན། །</s>
    <s id="83:2">སྐྱེ་བས་ཉེ་བར་གཙེ་བ་དང་། །</s>
    <s id="83:3">ན་དང་རྒ་བས་རབ་ཏུ་གཟིར། །</s>
    <s id="83:4">མྱ་ངན་བྱེད་ཅིང་སྨྲེ་སྔགས་ [258b.4]འདོན། །</s>
  </p>
  <p id="84">
    <s id="84:1">འཆི་བའི་དབང་དུ་སོང་མཐོང་ནས། །</s>
  </p>
  <p id="85">
    <s id="85:1">སྲིད་པའི་སྒྲོམ་ལས་ཐར་བྱ་ཞེས། ། བསྐྱབ་པའི་ཕྱིར་ནི་མངོན་པར་བྱུང་། །</s>
  </p>
  <p id="86">
    <s id="86:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཞེ་སྡང་ཞིང་ཀུན་ནས་མནར་སེམས་ཀྱི་དངོས་པོ་བཅུས་གཅིག་ལ་གཅིག་མནར་སེམས་སུ་བྱེད་པར་མཐོང་སྟེ། </s>
  </p>
  <p id="87">
    <s id="87:1">[258b.5]བཅུ་གང་ཞེ་ན། འདི་ལྟ་སྟེ། </s>
  </p>
  <p id="88">
    <s id="88:1">བདག་ཉིད་ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:2">གནོད་པ་བྱེད་དོ། ། ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:3">གནོད་པ་བྱེད་པར་འགྱུར་རོ། །ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:4">བདག་ [258b.6]གི་མཛའ་བོ་ལ་གནོད་པ་བྱས་སོ། ། ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:5">བདག་གི་མཛའ་བོ་ལ་གནོད་པ་བྱེད་དོ། ། ཞེས་སེམས་ལ་ཀུན་ནས་མནར་སེམས་སྐྱེ་བ་དང་</s>
    <s id="88:6">བདག་གི་མཛའ་བོ་ལ་གནོད་པ་བྱེད་པར་འགྱུར་རོ། །ཞེས་སེམས་ལ་ཀུན་ནས་མནར་སེམས་སྐྱེ་བ་དང་</s>
    <s id="88:7">[258b.7]བདག་དང་མི་མཛའ་བའི་དོན་བྱས་སོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:8">བདག་དང་མི་མཛའ་བའི་དོན་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:9">བདག་དང་མི་མཛའ་བའི་དོན་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་།</s>
    <s id="88:10">གནོད་པའི་རབ་ [259a.1]ཏུ་སྡང་བ་ཉིད་དང་བཅུའོ། །</s>
  </p>
  <p id="89">
    <s id="89:1">ཁྱིམ་བདག་ཀུན་ནས་མནར་སེམས་ཀྱི་དངོས་པོ་བཅུ་པོ་ནི་དེ་དག་ཡིན་ཏེ།  ཀུན་ནས་མནར་སེམས་ཐམས་ཅད་སེལ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ། ། ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="90">
    <s id="90:1">དེ་ [259a.2]ནས་བཅོམ་ལྡན་འདས་ཀྱིས་དོན་དེ་ཉིད་རབ་ཏུ་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="91">
    <s id="91:1">ཀྱེ་མའོ་སེམས་ཅན་ཞེ་སྡང་སྟེ། །</s>
  </p>
  <p id="92">
    <s id="92:1">གཅིག་ལ་གཅིག་ནི་ཕན་ཚུན་དུ། །</s>
    <s id="92:2">ཀུན་ནས་མནར་སེམས་དངོས་པོ་བཅུས། །ཀུན་ལ་ཀུན་ནས་མནར་སེམས་གྱུར། །</s>
  </p>
  <p id="93">
    <s id="93:1">བདག་དང་བདག་གི་ [259a.3]ཉེ་དུ་ལ། །གནོད་པ་བྱས་དང་བྱེད་པ་དང་། །གནོད་པ་བྱེད་པར་འགྱུར་རོ་ཞེས། །</s>
    <s id="93:2">དེ་ཡི་ཀུན་ནས་མནར་སེམས་སྐྱེ། །གང་རྣམས་བདག་དང་མི་མཛའ་བ། །དེ་དག་གི་ནི་དོན་བྱས་དང་། །བྱེད་དོ་བྱེད་པར་འགྱུར་རོ་ཞེས། །</s>
    <s id="93:3">དེ་ཡི་ཀུན་ནས་མནར་སེམས་སྐྱེ། །གནོད་པའི་སྡང་ [259a.4]དང་བཅུ་ཡིན་ཏེ གང་གིས་མནར་སེམས་འཕེལ་འགྱུར་བ། །</s>
    <s id="93:4">དེ་མཐོང་ཀུན་ནས་མནར་སེམས་རྣམས། །མི་འདོད་པས་ན་རབ་ཏུ་བྱུང་། །</s>
  </p>
  <p id="94">
    <s id="94:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ལྟ་བར་བྱས་པ་ལྟ་བ་ངན་པ་ཐིབས་པོ་བཅུས་ལྟ་བར་བྱས་པ་སྣ་ཚོགས་དང་། ལྟ་བ་ངན་པ་ [259a.5]ཐིབས་པོ་དག་གིས་ནོན་པར་མཐོང་སྟེ</s>
  </p>
  <p id="95">
    <s id="95:1">བཅུ་གང་ཞེ་ན། འདི་ལྟ་སྟེ། །</s>
  </p>
  <p id="96">
    <s id="96:1">བདག་ཏུ་ལྟ་བར་གྱུར་བ་ལྟ་བ་ངན་པ་ཐིབས་པོ་དང་།</s>
    <s id="96:2">སེམས་ཅན་དུ་ལྟ་བར་གྱུར་པ་ལྟ་བུ་ངན་པ་ཐིབས་པོ་དང་།</s>
    <s id="96:3">སྲོག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:4">གང་ཟག་ཏུ་ལྟ་བར་གྱུར་བ་ལྟ་བ་ངན་པ་ཐིབས་པོ་དང་།</s>
    <s id="96:5">[259a.6]ཆད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:6">རྟག་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:7">བྱ་བ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:8">རྒྱུ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:9">མི་འཐུན་པའི་རྒྱུར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་།</s>
    <s id="96:10">ལོག་ [259a.7]པར་ལྟ་བར་གྱུར་པ་ལྟ་བ་ངན་པའི་ཐིབས་པོ་དང་བཅུའོ། །</s>
    <s id="96:11">ཁྱིམ་བདག་ལྟ་བར་གྱུར་པ་ལྟ་བ་ངན་པའི་ཐིབས་པོ་ནི་དེ་དག་ཡིན་ཏེ།  ལྟ་བ་ཐམས་ཅད་གཞིག་པའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ། ། ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="97">
    <s id="97:1">[259b.1]དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="98">
    <s id="98:1">བྱིས་པ་སོ་སོའི་སྐྱེ་བོ་ཀུན། །</s>
    <s id="98:2">བདག་ཏུ་ལྟ་དང་སེམས་ཅན་ལྟ། །</s>
    <s id="98:3">སྲོག་ཏུ་ལྟ་བ་རྣམས་ཀྱི་ཡང་། །</s>
    <s id="98:4">ལྟ་བ་ཐིབས་པོས་རབ་ཏུ་གཡོགས། །</s>
  </p>
  <p id="99">
    <s id="99:1">རྟག་དང་ཆད་པར་ [259b.2]ལྟ་བ་དང་། །</s>
    <s id="99:2">བྱ་མེད་ལྟ་ལ་གནས་པ་དག །</s>
    <s id="99:3">ཡང་དག་ལྟ་བར་དགོད་དོ་ཞེས། །</s>
    <s id="99:4">དེ་ཕྱིར་ང་ནི་རབ་ཏུ་བྱུང་། །</s>
  </p>
  <p id="100">
    <s id="100:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཟུག་རྔུ་ཆེན་པོ་བཅུས་བསྐལ་པ་གྲངས་མེད་པ་བྱེ་བ་ཁྲག་ཁྲིག་བརྒྱ་སྟོང་དུ་ཟུག་རྔུས་ཟུག་པར་མཐོང་སྟེ། </s>
  </p>
  <p id="101">
    <s id="101:1">བཅུ་གང་ཞེ་ན། འདི་ [259b.3]ལྟ་སྟེ། </s>
  </p>
  <p id="102">
    <s id="102:1">སྲིད་པའི་ཟུག་རྔུ་དང་།</s>
    <s id="102:2">མ་རིག་པའི་ཟུག་རྔུ་དང་།</s>
    <s id="102:3">འདོད་པའི་ཟུག་རྔུ་དང་།</s>
    <s id="102:4">འདོད་ཆགས་ཀྱི་ཟུག་རྔུ་དང་།</s>
    <s id="102:5">ཞེ་སྡང་གི་ཟུག་རྔུ་དང་།</s>
    <s id="102:6">གཏི་མུག་གི་ཟུག་རྔུ་དང་།</s>
    <s id="102:7">ང་རྒྱལ་གྱི་ཟུག་རྔུ་དང་།</s>
    <s id="102:8">ལྟ་བའི་ཟུག་རྔུ་དང་།</s>
    <s id="102:9">འབྱུང་བའི་ཟུག་རྔུ་དང་།</s>
    <s id="102:10">འཇིག་པའི་ཟུག་རྔུ་དང་བཅུའོ། །</s>
  </p>
  <p id="103">
    <s id="103:1">ཁྱིམ་ [259b.4]བདག་ཟུག་རྔུ་ཆེན་པོ་བཅུ་པོ་ནི་དེ་དག་ཡིན་ཏེ།  ཟུག་རྔུ་ཐམས་ཅད་བསལ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="104">
    <s id="104:1">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="105">
    <s id="105:1">སྲིད་ [259b.5]པའི་ཟུག་རྔུས་ཟུག་པ་རྣམས། །ཐོག་མའི་མཐའ་ནི་མི་ཤེས་ཏེ། །</s>
  </p>
  <p id="106">
    <s id="106:1">མ་རིག་པ་ཡིས་ལྡོངས་བྱས་ནས། ། མུན་པ་ནས་ནི་མུན་པར་འགྲོ། །</s>
  </p>
  <p id="107">
    <s id="107:1">སྲེད་པའི་ཟུག་རྔུས་ཟུག་པ་དང་། །འདོད་ཆགས་ཟུག་རྔུས་རྒྱུས་པ་དང་། །</s>
    <s id="107:2">ཞེ་སྡང་ཟུག་རྔུས་བརྒྱལ་བས་ན། །</s>
  </p>
  <p id="108">
    <s id="108:1">ཕུང་པོ་དག་ནི་ལེན་ [259b.6]པར་བྱེད། །</s>
  </p>
  <p id="109">
    <s id="109:1">གཏི་མུག་གི་ནི་ཟུག་རྔུས་དཀྲིས། །</s>
    <s id="109:2">ང་རྒྱལ་དག་གི་ཟུག་རྔུས་སྙེམས། །འབྱུང་བ་དང་ནི་འཇིག་པ་ན། །</s>
  </p>
  <p id="110">
    <s id="110:1">ལྟ་བའི་ཟུག་རྔུས་མི་འཕྲོད་འགྱུར། །</s>
  </p>
  <p id="111">
    <s id="111:1">བྱིས་པ་སོ་སོའི་སྐྱེ་བོ་ཀུན། །</s>
    <s id="111:2">ཕན་ཚུན་ཚིག་གི་མཚོན་ཆ་ཡིས། །</s>
    <s id="111:3">འདི་ནི་བརྫུན་གྱིས་འདི་བདེན་ཞེས། །</s>
    <s id="111:4">ཕན་ཚུན་དུ་ནི་ [259b.7]རྩོད་པར་བྱེད། །</s>
  </p>
  <p id="112">
    <s id="112:1">ཟུག་རྔུས་ཟུག་པའི་སེམས་ཅན་གྱི། །སྐྱབས་དང་དཔུང་གཉེན་འགྱུར་བ་ཡི། །ཟུག་རྔུ་འབྱིན་པ་དེ་བཞིན་གཤེགས། ། འཇིག་རྟེན་འདིར་ནི་འབྱུང་བར་འགྱུར། །</s>
  </p>
  <p id="113">
    <s id="113:1">གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི། སྲེད་པའི་རྩ་བ་ལས་བྱུང་བའི་ཆོས་བཅུ་ [260a.1]པོ་དག་གིས་རྩ་བའི་གནས་ལ་རབ་ཏུ་གནས་པར་མཐོང་སྟེ</s>
  </p>
  <p id="114">
    <s id="114:1">བཅུ་གང་ཞེ་ན། འདི་ལྟ་སྟེ། </s>
  </p>
  <p id="115">
    <s id="115:1">སྲེད་པ་ལ་བརྟེན་ནས་ཀུན་ཏུ་འཚོལ་བ་དང་།</s>
    <s id="115:2">ཀུན་ཏུ་ཚོལ་བ་ལ་བརྟེན་ནས་རྙེད་པ་དང་།</s>
    <s id="115:3">རྙེད་པ་ལ་བརྟེན་ནས་ང་ཡིར་འཛིན་པ་དང་།</s>
    <s id="115:4">ང་ཡིར་འཛིན་པ་ལ་བརྟེན་ནས་རྣམ་པར་ངེས་པ་དང་།</s>
    <s id="115:5">རྣམ་ [260a.2]པར་གདོན་མི་ཟ་བ་ལ་བརྟེན་ནས་འདུན་པའི་འདོད་ཆགས་དང་།</s>
    <s id="115:6">འདུན་པའི་འདོད་ཆགས་ལ་བརྟེན་ནས་ལྷག་པར་ཆགས་པ་དང་།</s>
    <s id="115:7">ལྷག་པར་ཆགས་པ་ལ་བརྟེན་ནས་སེར་སྣ་དང་།</s>
    <s id="115:8">སེར་སྣ་ལ་བརྟེན་ནས་ཡོངས་སུ་འཛིན་པ་དང་།</s>
    <s id="115:9">ཡོངས་སུ་འཛིན་པ་ལ་བརྟེན་ནས་ཡོངས་སུ་སྲུང་བ་དང་།</s>
    <s id="115:10">ཡོངས་སུ་ [260a.3]སྲུང་བ་ལ་བརྟེན་ནས་སྡུག་བསྔལ་བ་སྟེ།</s>
    <s id="115:11">ཡོངས་སུ་སྲུང་བའི་གཞི་ལས་དབྱིག་པ་ཐོགས་པ་དང་། མཚོན་ཆ་ཐོགས་པ་དང་། འཐབ་པ་དང་། མཚང་འདྲུ་བ་དང་། འགྱེད་པ་དང་། རྩོད་པ་རྣམས་འབྱུང་ངོ་། །</s>
  </p>
  <p id="116">
    <s id="116:1">དེའི་ཕྱིར་ཕྲ་མ་ལ་སོགས་པ་སྡིག་པ་མི་དགེ་བའི་ཆོས་རྣམ་པ་མང་པོ་འབྱུང་བར་ [260a.4]འགྱུར་ཏེ་</s>
  </p>
  <p id="117">
    <s id="117:1">ཁྱིམ་བདག་སྲེད་པའི་རྩ་བ་ལས་བྱུང་བའི་ཆོས་བཅུ་པོ་དེ་དག་གིས་འཇིག་རྟེན་གནས་པ་རབ་ཏུ་གནས་པར་མཐོང་ནས་</s>
  </p>
  <p id="118">
    <s id="118:1">རྩ་བ་མེད་པ་གནས་མེད་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱའོ། ། ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="119">
    <s id="119:1">འདི་ལ་ཆོས་ཉིད་ནི་འདི་ [260a.5]ཡིན་ཏེ། </s>
  </p>
  <p id="120">
    <s id="120:1">དེ་ལ་འདི་སྐད་ཅེས་བྱའོ། །</s>
  </p>
  <p id="121">
    <s id="121:1">སྲེད་པས་མིད་པའི་སེམས་ཅན་རྣམས། །</s>
    <s id="121:2">འདི་ནས་འདི་ནི་ཀུན་ཏུ་ཚོལ། །</s>
  </p>
  <p id="122">
    <s id="122:1">རྙེད་པ་རྙེད་ནས་ང་ཡིར་འཛིན། །</s>
  </p>
  <p id="123">
    <s id="123:1">དེ་ལས་རྣམ་པར་ངེས་པར་འགྱུར། །</s>
  </p>
  <p id="124">
    <s id="124:1">བྱ་བ་འདི་དག་བྱའོ་ཞེས། །</s>
    <s id="124:2">འདུན་པའི་འདོད་ཆགས་རབ་ཏུ་འཕེལ། །</s>
  </p>
  <p id="125">
    <s id="125:1">འདུན་པའི་འདོད་ཆགས་འཕེལ་ [260a.6]བས་ན། །</s>
  </p>
  <p id="126">
    <s id="126:1">ལྷག་པར་ཆགས་ཕྱིར་སེར་སྣ་འགྱུར། །</s>
  </p>
  <p id="127">
    <s id="127:1">སེར་སྣའི་ཉེས་པས་འཇིག་རྟེན་ན། །</s>
  </p>
  <p id="128">
    <s id="128:1">ཀུན་ཏུ་འཛིན་པ་སྲ་བར་འགྱུར། །</s>
  </p>
  <p id="129">
    <s id="129:1">ཡོངས་སུ་འཛིན་པས་ཀུན་སྲུང་བ། །</s>
    <s id="129:2">རྒྱུན་མི་འཆད་པར་འབྱུང་བར་འགྱུར། །</s>
  </p>
  <p id="130">
    <s id="130:1">བྱིས་པ་ཀུན་ཏུ་བསྲུང་བའི་ཕྱིར། །</s>
    <s id="130:2">དབྱིག་པ་དང་ནི་མཚོན་འདེབས་ཤིང་། །</s>
    <s id="130:3">[260a.7]སྡིག་པ་ཐམས་ཅད་བྱེད་པས་ན། །</s>
  </p>
  <p id="131">
    <s id="131:1">དེ་ལས་སྡུག་བསྔལ་འཕེལ་བར་འགྱུར། །</s>
  </p>
  <p id="132">
    <s id="132:1">སྲེད་པའི་གཞི་ལས་སྡུག་བསྔལ་ཀུན། །</s>
    <s id="132:2">ཤིན་ཏུ་འབྱུང་བར་མཐོང་བས་ན། །</s>
  </p>
  <p id="133">
    <s id="133:1">རྩ་བ་མེད་ཅིང་གནས་མེད་པའི། །བྱང་ཆུབ་དམ་པ་རྟོགས་པར་འདོད། །</s>
  </p>
  <p id="134">
    <s id="134:1">གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་ [260b.1]པ་འདི་ནི་ལོག་པའི་ཆོས་བཅུས་ལོག་པ་ཉིད་དུ་ངེས་པར་མཐོང་སྟེ། </s>
  </p>
  <p id="135">
    <s id="135:1">བཅུ་གང་ཞེ་ན། །འདི་ལྟ་སྟེ། </s>
  </p>
  <p id="136">
    <s id="136:1">ལོག་པའི་ལྟ་བ་དང་།</s>
    <s id="136:2">ལོག་པའི་རྟོག་པ་དང་།</s>
    <s id="136:3">ལོག་པའི་ངག་དང་།</s>
    <s id="136:4">ལོག་པའི་ལས་ཀྱི་མཐའ་དང་།</s>
    <s id="136:5">ལོག་པའི་འཚོ་བ་དང་།</s>
    <s id="136:6">ལོག་པའི་རྩོལ་བ་དང་།</s>
    <s id="136:7">ལོག་པའི་དྲན་པ་དང་།</s>
    <s id="136:8">ལོག་པའི་ [260b.2]ཏིང་ངེ་འཛིན་དང་།</s>
    <s id="136:9">ལོག་པའི་རྣམ་པར་གྲོལ་བ་དང་།</s>
    <s id="136:10">ལོག་པའི་ཤེས་པ་དང་བཅུ་སྟེ།</s>
  </p>
  <p id="137">
    <s id="137:1">ཁྱིམ་བདག་འཇིག་རྟེན་གནས་པ་འདི་ནི་ལོག་པའི་ཆོས་བཅུ་པོ་དེ་དག་གིས་ལོག་པར་ངེས་པར་མཐོང་ནས། </s>
  </p>
  <p id="138">
    <s id="138:1">ལོག་པ་ཐམས་ཅད་ལས་ཡང་དག་པར་བཟླ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་ [260b.3]བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="139">
    <s id="139:1">དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="140">
    <s id="140:1">གང་དག་ལོག་པའི་ལྟ་ཆགས་དང་། །</s>
    <s id="140:2">ལོག་པར་རྟོག་པའི་སྤྱོད་ [260b.4]ཡུལ་དང་། །</s>
    <s id="140:3">ལོག་པའི་ཚིག་ཏུ་སྨྲ་བ་དང་། །</s>
    <s id="140:4">ལོག་པའི་ལས་མཐའ་སྤྱོད་པ་དང་། །</s>
    <s id="140:5">ལོག་པའི་འཚོ་དང་ལོག་པའི་རྩོལ། །</s>
    <s id="140:6">ལོག་པའི་དྲན་དང་མཉམ་པར་འཇོག །</s>
  </p>
  <p id="141">
    <s id="141:1">ལོག་པའི་རྣམ་གྲོལ་རྫོགས་པ་དང་། །</s>
    <s id="141:2">ལོག་པའི་ཤེས་ལ་གཞོལ་བ་ཡི། །</s>
    <s id="141:3">ལོག་པར་ངེས་པའི་ཕུང་པོ་ནི། །</s>
    <s id="141:4">བྱིས་པ་དེ་ [260b.5]ལ་གནས་པ་དག །</s>
    <s id="141:5">ཡང་དག་ཉིད་ལ་དགོད་དོ་ཞེས། །</s>
    <s id="141:6">དེ་ཕྱིར་ང་ནི་རབ་ཏུ་བྱུང་། །</s>
  </p>
  <p id="142">
    <s id="142:1">གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ལམ་ངན་པར་ཞུགས་ཤིང་། མི་དགེ་བ་བཅུའི་ལས་ཀྱི་ལམ་རྣམས་ཀྱིས་ཕལ་ཆེར་ངན་སོང་དུ་གཞོལ་བ། ངན་སོང་དུ་འབབ་པ། ངན་སོང་ [260b.6]དུ་བབ་པར་མཐོང་སྟེ</s>
  </p>
  <p id="143">
    <s id="143:1">བཅུ་གང་ཞེ་ན། འདི་ལྟ་སྟེ། </s>
  </p>
  <p id="144">
    <s id="144:1">སྲོག་གཅོད་པ་དང་།</s>
    <s id="144:2">མ་བྱིན་པར་ལེན་པ་དང་།</s>
    <s id="144:3">འདོད་པ་ལ་ལོག་པར་གཡེམ་པ་དང་།</s>
    <s id="144:4">བརྫུན་དུ་སྨྲ་བ་དང་།</s>
    <s id="144:5">ཕྲ་མ་ཟེར་བ་དང་།</s>
    <s id="144:6">ངག་རྩུབ་པོ་དང་།</s>
    <s id="144:7">ཚིག་ཀྱལ་བ་དང་།</s>
    <s id="144:8">བརྣབ་སེམས་དང་།</s>
    <s id="144:9">གནོད་སེམས་དང་།</s>
    <s id="144:10">ལོག་པར་ལྟ་བ་ [260b.7]དང་བཅུ་སྟེ།</s>
  </p>
  <p id="145">
    <s id="145:1">ཁྱིམ་བདག་མི་དགེ་བ་བཅུའི་ལས་ཀྱི་ལམ་རྣམས་ཀྱིས་འཇིག་རྟེན་གནས་པ་འདི་ལམ་ངན་པར་ཞུགས་ཤིང་ཕལ་ཆེར་ངན་སོང་དུ་གཞོལ་བ། ངན་སོང་དུ་འབབ་པ། ངན་སོང་དུ་བབ་པར་མཐོང་ནས་</s>
  </p>
  <p id="146">
    <s id="146:1">ངན་སོང་ཐམས་ཅད་ལས་ཡང་དག་པར་བཟླ་བའི་ཕྱིར་བླ་ན་མེད་པ་ཡང་དག་པར་རྫོགས་ [261a.1]པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ་ཞེས་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="147">
    <s id="147:1">དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="148">
    <s id="148:1">སྲོག་གཅོད་པ་ཡི་སེམས་ཅན་དང་། །</s>
    <s id="148:2">གཞན་གྱི་ [261a.2]ནོར་ལ་ཕྲོག་པ་དང་། །</s>
    <s id="148:3">འདོད་ལ་ལོག་པར་གཡེམ་པ་དག །</s>
    <s id="148:4">སེམས་ཅན་དམྱལ་བར་མྱུར་དུ་འགྲོ། །</s>
  </p>
  <p id="149">
    <s id="149:1">དབྱེན་བྱེད་པ་དང་ཚིག་རྩུབ་དང་། །</s>
    <s id="149:2">བརྫུན་དུ་སྨྲ་ཞིང་མི་སྡོམ་པ། །</s>
    <s id="149:3">བྱིས་པ་ཀྱལ་བ་སྨྲ་བ་རྣམས། །</s>
    <s id="149:4">སོ་སོ་སྐྱེ་བོ་སླུ་བས་བཅིངས། །</s>
  </p>
  <p id="150">
    <s id="150:1">གཞན་གྱི་སྤྱོད་ལ་བརྣབ་སེམས་དང་། །</s>
    <s id="150:2">གནོད་ [261a.3]སེམས་དག་ནི་མང་བ་དང་། །</s>
    <s id="150:3">མི་མང་ལྟ་བ་ལོག་ཞུགས་པ། །</s>
    <s id="150:4">ངན་འགྲོ་དག་ཏུ་འགྲོ་བར་འགྱུར། །</s>
  </p>
  <p id="151">
    <s id="151:1">ལུས་ཀྱིས་སྡིག་པ་རྣམ་གསུམ་དང་། །</s>
    <s id="151:2">ངག་གིས་སྡིག་པ་རྣམ་བཞི་དང་། །</s>
    <s id="151:3">ཡིད་ཀྱིས་སྡིག་པ་རྣམ་གསུམ་ནི། །</s>
    <s id="151:4">སྡིག་བྱེད་པ་དག་རབ་ཏུ་བྱེད། །</s>
  </p>
  <p id="152">
    <s id="152:1">སྡིག་པའི་ལས་རྣམས་བྱས་པས་ན། ། </s>
  </p>
  <p id="153">
    <s id="153:1">[261a.4]དེ་ཕྱིར་ངན་འགྲོར་འགྲོ་བར་འགྱུར། །</s>
  </p>
  <p id="154">
    <s id="154:1">ཅི་ནས་ངན་འགྲོར་མི་གཏང་བར། །</s>
    <s id="154:2">བསྐྱབ་པའི་ཕྱིར་ནི་རབ་ཏུ་བྱུང་། །</s>
  </p>
  <p id="155">
    <s id="155:1">གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་ཀུན་ནས་ཉོན་མོངས་པ་བཅུ་དག་གིས་ཉོན་མོངས་པ་དང་། ཉེ་བའི་ཉོན་མོངས་པ་དང་། ཀུན་ནས་ཉོན་མོངས་པའི་ [261a.5]དྲི་མ་དང་ལྡན་པར་མཐོང་སྟེ</s>
  </p>
  <p id="156">
    <s id="156:1">བཅུ་གང་ཞེ་ན། འདི་ལྟ་སྟེ། </s>
  </p>
  <p id="157">
    <s id="157:1">སེར་སྣའི་དྲི་མ་ཀུན་ནས་ཉོན་མོངས་པ་དང་།</s>
    <s id="157:2">འཆལ་བའི་ཚུལ་ཁྲིམས་ཀྱི་དྲི་མ་ཀུན་ནས་ཉོན་མོངས་པ་དང་།</s>
    <s id="157:3">གནོད་སེམས་ཀྱི་དྲི་མ་ཀུན་ནས་ཉོན་མོངས་པ་དང་།</s>
    <s id="157:4">ལེ་ལོའི་དྲི་མ་ཀུན་ནས་ཉོན་མོངས་པ་དང་།</s>
    <s id="157:5">གཡེང་བའི་ [261a.6]དྲི་མ་ཀུན་ནས་ཉོན་མོངས་པ་དང་།</s>
    <s id="157:6">འཆལ་བའི་ཤེས་རབ་ཀྱི་དྲི་མ་ཀུན་ནས་ཉོན་མོངས་པ་དང་།</s>
    <s id="157:7">སྲི་ཞུ་མེད་པའི་དྲི་མ་ཀུན་ནས་ཉོན་མོངས་པ་དང་།</s>
    <s id="157:8">ཐེ་ཚོམ་གྱི་དྲི་མ་ཀུན་ནས་ཉོན་མོངས་པ་དང་།</s>
    <s id="157:9">མ་མོས་པའི་དྲི་མ་ཀུན་ནས་ཉོན་མོངས་པ་དང་། །</s>
    <s id="157:10">མ་གུས་པའི་དྲི་མ་ཀུན་ནས་ཉོན་ [261a.7]མོངས་པ་དང་བཅུ་སྟེ།</s>
  </p>
  <p id="158">
    <s id="158:1">ཁྱིམ་བདག་འཇིག་རྟེན་གནས་པ་འདི་ནི་ཀུན་ནས་ཉོན་མོངས་པ་བཅུ་པོ་དེ་དག་གིས་ཀུན་ནས་ཉོན་མོངས་པར་མཐོང་ནས་</s>
  </p>
  <p id="159">
    <s id="159:1">ཀུན་ནས་ཉོན་མོངས་པ་མེད་པའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ། ། ཞེས་དད་པས་ [261b.1]ཁྱིམ་ནས་ཁྱིམ་མེད་པར་རབ་ཏུ་བྱུང་ངོ་། །</s>
  </p>
  <p id="160">
    <s id="160:1">འདི་ལ་ཆོས་ཉིད་ནི་འདི་ཡིན་ཏེ། </s>
  </p>
  <p id="161">
    <s id="161:1">དེ་ལ་འདི་སྐད་ཅེས་བྱའོ། །</s>
  </p>
  <p id="162">
    <s id="162:1">འཇིག་རྟེན་འདི་དག་ཕལ་ཆེར་ནི། །</s>
    <s id="162:2">ཀུན་ནས་ཉོན་མོངས་བཅུ་ཡིས་གཟིར། །</s>
    <s id="162:3">འདུས་བྱས་ཀུན་ནས་ཉོན་མོངས་དགའ། །</s>
  </p>
  <p id="163">
    <s id="163:1">ནམ་ཡང་སྐྱོ་བར་བྱེད་མི་འགྱུར། །</s>
  </p>
  <p id="164">
    <s id="164:1">བྱིས་པ་སོ་སོའི་སྐྱེ་བོ་ [261b.2]ཀུན། །</s>
    <s id="164:2">སེར་སྣའི་དྲི་མས་ཉོན་མོངས་ཏེ། །</s>
  </p>
  <p id="165">
    <s id="165:1">བསླབ་པ་ཡང་དག་བཟུང་ནས་ཀྱང་། །སྡོམ་པ་མེད་ཅིང་ཉམས་པར་སྤྱོད། །</s>
  </p>
  <p id="166">
    <s id="166:1">བྱིས་པ་བཟོད་ལ་རྒྱབ་ཀྱིས་ཕྱོགས། །</s>
    <s id="166:2">བརྩོན་འགྲུས་ཆུང་བ་ལེ་ལོ་ཅན། །</s>
    <s id="166:3">སེམས་ཀྱང་གནས་པ་མ་ཡིན་པ། །</s>
    <s id="166:4">ཤེས་རབ་འཆལ་བ་བླུན་ཞིང་རྨོངས། །</s>
  </p>
  <p id="167">
    <s id="167:1">ཕ་ [261b.3]དང་མ་དང་ཕུ་བོ་དང་། །</s>
    <s id="167:2">བླ་མ་ལ་ནི་སྲི་ཞུ་སྤངས། །</s>
  </p>
  <p id="168">
    <s id="168:1">འཇིག་རྟེན་སྣང་མཛད་སངས་རྒྱས་དག །</s>
    <s id="168:2">མཐོང་ནས་བློ་ངན་ནེམ་ནུར་བྱེད། །</s>
  </p>
  <p id="169">
    <s id="169:1">ཟབ་མོ་རྒྱལ་བས་གསུངས་པ་ཡི། ། དམ་པའི་ཆོས་ནི་སྤོང་བར་བྱེད། །</s>
  </p>
  <p id="170">
    <s id="170:1">མུན་པའི་ཕུང་པོས་རབ་ཏུ་ཁེབས། །</s>
  </p>
  <p id="171">
    <s id="171:1">འཕགས་པའི་ཚོགས་ལ་གུས་མི་བྱེད། །</s>
  </p>
  <p id="172">
    <s id="172:1">ཀུན་ནས་ [261b.4]ཉོན་མོངས་འདི་གཟིགས་ནས། །</s>
  </p>
  <p id="173">
    <s id="173:1">འདུས་བྱས་གང་ལའང་མི་དགའ་སྟེ། །</s>
  </p>
  <p id="174">
    <s id="174:1">ཉོན་མོངས་མེད་པ་འདུས་མ་བྱས། །</s>
    <s id="174:2">མྱ་ངན་འདས་པ་ཐོབ་པར་བྱ། །</s>
  </p>
  <p id="175">
    <s id="175:1">གཞན་ཡང་ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  ཕྲག་དོག་དང་སེར་སྣའི་ཀུན་ཏུ་སྦྱོར་བ་དང་ལྡན་པར་ཤེས།</s>
  </p>
  <p id="176">
    <s id="176:1">ཀྱེ་ [261b.5]མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  མ་རིག་པའི་ལིང་ཏོག་གིས་ཁེབས་པར་མཐོང་།</s>
  </p>
  <p id="177">
    <s id="177:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  གཏི་མུག་གི་འོབས་སུ་ནུབ་པར་མཐོང་།</s>
  </p>
  <p id="178">
    <s id="178:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  འདོད་པའི་ཀླུང་གིས་ [261b.6]དེད་པར་མཐོང་།</s>
  </p>
  <p id="179">
    <s id="179:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  འདོད་པའི་ཟུག་རྔུས་གཤིས་སུ་ཟུག་པར་མཐོང་།</s>
  </p>
  <p id="180">
    <s id="180:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  ཁྲོ་བ་དང་འཁོན་དུ་འཛིན་པའི་དུ་བས་ཤིན་ཏུ་བདུགས་པར་མཐོང་།</s>
  </p>
  <p id="181">
    <s id="181:1">ཀྱེ་མའོ་ཁྱིམ་བདག་འཇིག་རྟེན་ [261b.7]གནས་པ་འདི་ནི་འདི་ལྟ་སྟེ།  འདོད་ཆགས་ཀྱི་མེས་ཀུན་ཏུ་འབར་བར་མཐོང་།</s>
  </p>
  <p id="182">
    <s id="182:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  ཞེ་སྡང་གི་དུག་གིས་ཀུན་ཏུ་ཁེབས་པར་མཐོང་།</s>
  </p>
  <p id="183">
    <s id="183:1">ཀྱེ་མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  སྒྲིབ་པའི་ཚེར་མས་བསྐོར་བར་མཐོང་།</s>
  </p>
  <p id="184">
    <s id="184:1">ཀྱེ་ [262a.1]མའོ་ཁྱིམ་བདག་འཇིག་རྟེན་གནས་པ་འདི་ནི་འདི་ལྟ་སྟེ།  འཁོར་བའི་འབྲོག་དགོན་པས་བརྩོན་འགྲུས་ཉམས་པར་མཐོང་སྟེ།</s>
  </p>
  <p id="185">
    <s id="185:1">ཁྱིམ་བདག་འཇིག་རྟེན་གནས་པ་ཡོངས་སུ་འཁྲི་བ་བཅུ་པོ་དེ་དག་གིས་ཡོངས་སུ་དཀྲིས་པར་མཐོང་ནས་དད་པས་ཁྱིམ་ནས་ཁྱིམ་མེད་ [262a.2]པར་རབ་ཏུ་བྱུང་ངོ་། །</s>
  </p>
  <p id="186">
    <s id="186:1">དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="187">
    <s id="187:1">རྒ་བས་སྐྱེས་བུ་རྣམས་ཀྱི་གཞོན་པ་འཇོམས། །</s>
    <s id="187:2">གཟུགས་ཀྱང་རྣམ་པར་འཇིག་ཅིང་གཟུགས་ངན་བྱེད། །</s>
  </p>
  <p id="188">
    <s id="188:1">དྲན་དང་བློ་དང་དགའ་བ་མེད་ [262a.3]པར་བྱེད། ། འགྲོ་བ་རྣམས་ནི་འཆི་བའི་སྒོ་མོར་ཁྲིད། །</s>
  </p>
  <p id="189">
    <s id="189:1">ནད་ནི་སྟོབས་དང་དྲག་ཤུལ་རབ་ཏུ་འཇོམས། །</s>
    <s id="189:2">མཐུ་དང་ཕ་རོལ་གནོད་པ་ཐམས་ཅད་འཕྲོག །</s>
  </p>
  <p id="190">
    <s id="190:1">དབང་པོའི་གྲོང་རྣམས་མཐའ་དག་འཇོམས་པར་བྱེད། །</s>
  </p>
  <p id="191">
    <s id="191:1">མགོན་མེད་ཤིན་ཏུ་བརྟུལ་བ་ཞན་པར་འགྱུར། །</s>
  </p>
  <p id="192">
    <s id="192:1">འཆི་བ་སྲིན་མོ་ལྟ་ [262a.4]བུར་མི་བཟད་དེ། །</s>
  </p>
  <p id="193">
    <s id="193:1">རྟག་ཏུ་སྐྱེ་དགུ་རྣམས་ཀྱི་ཕྱི་བཞིན་འབྲང་། །</s>
  </p>
  <p id="194">
    <s id="194:1">སྟོབས་ཀྱིས་རབ་ཏུ་མནན་ནས་འགྲོ་བ་ཡི། །ཕངས་པའི་ཚེ་ནི་མ་ལུས་ཟད་པར་འཐུང་། །</s>
    <s id="194:2">རྒ་བ་དང་ནི་འཆི་བས་སྐྱོ་གྱུར་ཏེ། །</s>
  </p>
  <p id="195">
    <s id="195:1">འཇིག་རྟེན་དག་ནི་ནད་ཀྱིས་གཙེས་རིག་ནས། །</s>
  </p>
  <p id="196">
    <s id="196:1">མི་དགའ་མི་འཆི་ཞི་ཞིང་བདེ་བ་ཡི། །</s>
    <s id="196:2">[262a.5]ཆོས་རྣམས་ཚོལ་ཕྱིར་ང་ནི་རབ་ཏུ་བྱུང་། །</s>
  </p>
  <p id="197">
    <s id="197:1">མེ་གསུམ་གྱིས་ནི་འཇིག་རྟེན་རབ་ཚིག་པ། །</s>
    <s id="197:2">འགྲོ་བ་དག་ལ་སྐྱབས་གཞན་མ་མཐོང་ནས། །</s>
  </p>
  <p id="198">
    <s id="198:1">ང་ནི་སྐྱབས་དང་དཔུང་གཉེན་གྱུར་བྱས་ཏེ། །</s>
  </p>
  <p id="199">
    <s id="199:1">བདུད་རྩིའི་ཆར་ཕབ་མེ་རྣམས་ཞི་བར་བྱ། །</s>
  </p>
  <p id="200">
    <s id="200:1">སྐྱེ་དགུ་དག་ནི་ལམ་རྣམས་རབ་སྟོར་ཅིང་། །</s>
    <s id="200:2">[262a.6]མིག་མེད་ལྡོངས་པ་རྨོངས་པར་གྱུར་པ་མཐོང་། །</s>
  </p>
  <p id="201">
    <s id="201:1">ང་ནི་འཇིག་རྟེན་དག་ལ་མིག་སྦྱིན་ཅིང་། །</s>
    <s id="201:2">ལམ་རྣམས་བསྟན་ཕྱིར་ང་ནི་རབ་ཏུ་བྱུང་། །</s>
  </p>
  <p id="202">
    <s id="202:1">སྒྲིབ་པ་དག་གིས་བསྒྲིབས་ཤིང་ཀུན་བསྒྲིབས་ནས། །</s>
  </p>
  <p id="203">
    <s id="203:1">ཐེ་ཚོམ་ཀུན་ནས་ལངས་པའི་སེམས་ཅན་དག །</s>
    <s id="203:2">ཐེ་ཚོམ་རབ་ཏུ་བསལ་བར་འགྱུར་བ་ [262a.7]དང་། །</s>
    <s id="203:3">ཆོས་རྣམས་བསྟན་ཕྱིར་ང་ནི་རབ་ཏུ་བྱུང་། །</s>
  </p>
  <p id="204">
    <s id="204:1">སེམས་ཅན་འདི་དག་ཕན་ཚུན་མི་འཐུན་ཏེ། །</s>
  </p>
  <p id="205">
    <s id="205:1">གླགས་དང་སྐབས་ཚོལ་གནོད་པའི་ཉེས་པ་ཅན། །</s>
    <s id="205:2">འགྲས་པ་དག་གི་སྡུམས་ནི་བྱ་བ་དང་། །</s>
    <s id="205:3">འགྲོ་ལ་ཕན་འདོད་ཕྱིར་ནི་ང་རབ་བྱུང་། །</s>
    <s id="205:4">ཕ་དང་མ་དང་སྡུག་པའི་མཆོག་རྣམས་ལ། །</s>
    <s id="205:5">[262b.1]ང་རྒྱལ་དབང་གིས་མི་གུས་སེམས་ཅན་དག །</s>
    <s id="205:6">ང་རྒྱལ་རྒྱལ་མཚན་རབ་ཏུ་བསྙལ་བའི་ཕྱིར། །</s>
    <s id="205:7">ཁྱིམ་བདག་དེ་ཕྱིར་ང་ནི་རབ་ཏུ་བྱུང་། །</s>
  </p>
  <p id="206">
    <s id="206:1">ཆགས་པ་ཡིས་ནི་བསྒྲིབས་པའི་སེམས་ཅན་རྣམས། །</s>
    <s id="206:2">རྫས་ཕྱིར་ལྟུང་བར་བྱེད་པ་མཐོང་བ་དང་། །</s>
    <s id="206:3">ནོར་བདུན་རྒྱ་ཆེན་རབ་ཏུ་རྙེད་གྱུར་ཏེ། །</s>
  </p>
  <p id="207">
    <s id="207:1">[262b.2]དེས་ནི་སེམས་ཅན་དབུལ་བ་མེད་པར་བྱ། །</s>
  </p>
  <p id="208">
    <s id="208:1">སེམས་ཅན་འདི་དག་ཕན་ཚུན་གསོད་བྱེད་ཅིང་། །</s>
    <s id="208:2">ལུས་ནི་གདོན་མི་ཟ་བར་དོར་དགོས་ཀྱང་། །</s>
    <s id="208:3">བྱིས་པ་དོན་མེད་བདག་ལུས་གསོ་མཐོང་ནས། །</s>
  </p>
  <p id="209">
    <s id="209:1">སྲིད་པ་གསུམ་ལས་ང་ནི་རྣམ་པར་ལོག །</s>
  </p>
  <p id="210">
    <s id="210:1">ཇི་ལྟར་ཁྱོད་ནི་དོན་མི་ཤེས་པ་བཞིན། །</s>
    <s id="210:2">[262b.3]དེ་འདྲ་བས་ནི་འཇིག་རྟེན་གསུམ་པོ་གང་། །</s>
    <s id="210:3">འཇིག་རྟེན་དག་ལ་དོན་རྣམས་བསྟན་པའི་ཕྱིར། །</s>
    <s id="210:4">ཕན་པར་འདོད་པས་ང་ནི་རབ་ཏུ་བྱུང་། །</s>
  </p>
  <p id="211">
    <s id="211:1">སེམས་ཅན་དམྱལ་བར་ལྟུང་བའི་སེམས་ཅན་དག །</s>
    <s id="211:2">མི་བཟད་རྣམ་པ་སྣ་ཚོགས་མཐའ་ཡས་ཀྱི། །</s>
    <s id="211:3">སྡུག་བསྔལ་དྲག་པོ་བྱེད་པར་མཐོང་བས་ [262b.4]ན། །</s>
  </p>
  <p id="212">
    <s id="212:1">དེ་དག་ཐར་བར་བྱ་ཕྱིར་ང་རབ་བྱུང་། །</s>
    <s id="212:2">གཅིག་ལ་གཅིག་ནི་གནོད་བྱེད་སེམས་ཅན་རྣམས། །</s>
    <s id="212:3">བྱོལ་སོང་འགྲོ་བར་རྣམ་པར་སྤྱོད་མཐོང་ནས། །</s>
  </p>
  <p id="213">
    <s id="213:1">སྐྱེ་དགུ་མགོན་མེད་མགོན་ནི་བྱ་བའི་ཕྱིར། །</s>
    <s id="213:2">སྙིང་རྗེའི་བསམ་པས་ང་ནི་རབ་ཏུ་བྱུང་། །</s>
  </p>
  <p id="214">
    <s id="214:1">གཤིན་རྗེ་ཡིས་ནི་གཙེས་པའི་སེམས་ [262b.5]ཅན་རྣམས། །</s>
    <s id="214:2">བཀྲེས་སྐོམ་མི་བཟད་སྡུག་བསྔལ་གཟིར་མཐོང་སྟེ། །</s>
  </p>
  <p id="215">
    <s id="215:1">བྱང་ཆུབ་དམ་པ་ཐོབ་ནས་དེ་དག་ལ། །</s>
    <s id="215:2">བདུད་རྩིའི་རོ་མཆོག་ཁ་ཟས་སྦྱིན་པར་བྱ། །</s>
  </p>
  <p id="216">
    <s id="216:1">མི་ཡི་ཀུན་ཏུ་ཚོལ་བའི་སྡུག་བསྔལ་དང་། །</s>
    <s id="216:2">ལྷ་རྣམས་འཆི་འཕོ་སྡུག་བསྔལ་རིག་ནས་ནི། །</s>
    <s id="216:3">འཇིག་རྟེན་གསུམ་ [262b.6]ཀུན་སྡུག་བསྔལ་སྡུག་བསྔལ་གྱིས། །</s>
    <s id="216:4">ཉེན་པར་མཐོང་ནས་ང་ནི་རབ་ཏུ་བྱུང་། །</s>
  </p>
  <p id="217">
    <s id="217:1">ཁྲེལ་བ་དང་ནི་ངོ་ཚ་མེད་པ་དང་། །</s>
    <s id="217:2">འདོད་པས་རབ་ཏུ་བརྒྱལ་བའི་སེམས་ཅན་རྣམས། །</s>
    <s id="217:3">མ་དང་སྲིང་མོ་བླ་མའི་ཆུང་མ་ལ། །</s>
    <s id="217:4">ཉལ་བ་ཁྱི་དང་ཕག་རྣམས་ཇི་བཞིན་ནོ། །</s>
  </p>
  <p id="218">
    <s id="218:1">འདོད་པའི་དགའ་བ་ [262b.7]ཡིས་ནི་འདི་དག་མིང་། །སེམས་ཅན་བུད་མེད་དབང་སོང་འདི་མཐོང་ནས། ། ཚོང་དཔོན་བུད་མེད་དག་ནི་མི་འདོད་པས། །ཁྱིམ་ཡང་སྤངས་ནས་ང་ནི་རབ་ཏུ་བྱུང་། །</s>
  </p>
  <p id="219">
    <s id="219:1">བྱིས་པ་རྣམས་ནི་འདོད་པའི་དགའ་ལ་གནས། །ཐམས་ཅད་སྡིག་པ་རྩོད་པའི་དབང་དུ་སོང་། ། བདུད་རྣམས་ཐམས་ [263a.1]ཅད་ལ་ནི་དབང་བྱས་ཏེ། ། བྱང་ཆུབ་རིམ་པར་འཚང་རྒྱར་ང་རབ་བྱུང་། །</s>
    <s id="219:2">ཁྱིམ་ན་གནས་པ་དག་ནི་ཉེས་པ་སྟོང་། ། འདི་འདྲ་བ་ཡི་གནོད་པ་འདི་མཐོང་ནས། །</s>
  </p>
  <p id="220">
    <s id="220:1">ས་རྣམས་ཐམས་ཅད་རྣམ་པར་སྤངས་ནས་ནི། །སྐྱེ་བ་ཟད་པར་བྱ་ཕྱིར་ང་རབ་བྱུང་། །</s>
    <s id="220:2">དེ་ནས་ཁྱིམ་བདག་ལྔ་བརྒྱ་ [263a.2]ཙམ་པོ་དེ་དག་ཀྱེ་མའོ་འདི་ནི་སངས་རྒྱས་ཡིན་ནོ་ཞེས་ངོ་མཚར་ཐོབ་པར་གྱུར་ཏེ</s>
  </p>
  <p id="221">
    <s id="221:1">དེ་དག་གིས་སངས་རྒྱས་སོ་སངས་རྒྱས་སོ་སྙམ་དུ་རིག་ནས་</s>
    <s id="221:2">སྒྲ་སྐད་མགྲིན་གཅིག་ཏུ་བཅོམ་ལྡན་འདས་ལ་ཚིགས་སུ་བཅད་པ་འདི་དག་གསོལ་ཏོ། །</s>
  </p>
  <p id="222">
    <s id="222:1">ཚོང་དཔོན་འདུས་པ་ལྔ་བརྒྱ་ཙམ་པོ་དག །</s>
    <s id="222:2">རྒ་ [263a.3]བས་འཇིགས་སྐྲག་རྒྱལ་བའི་དྲུང་དུ་མཆིས། །</s>
  </p>
  <p id="223">
    <s id="223:1">འདི་ལ་ཆོས་མཆོག་དམ་པ་རྒྱ་ཆེ་བ། །</s>
    <s id="223:2">རྒ་ཤིས་མཐར་འབྱིན་རབ་ཏུ་བཤད་དུ་གསོལ། །</s>
  </p>
  <p id="224">
    <s id="224:1">སྲིད་པའི་འགྲོ་བ་ཡོངས་དག་བསམ་པ་དག །</s>
    <s id="224:2">བཅོམ་ལྡན་སྲིད་བྲལ་འཇིགས་ལས་རྣམ་པར་གྲོལ། །</s>
  </p>
  <p id="225">
    <s id="225:1">འབྱུང་བ་འཇིག་པར་མཛད་པ་སྐྱབས་མཛོད་ [263a.4]དེ། །</s>
  </p>
  <p id="226">
    <s id="226:1">སྲིད་པའི་ཁྱིམ་ཞུགས་འགྲོ་བ་ཐར་བར་མཛོད། །</s>
    <s id="226:2">དཔའ་བོ་འདོད་ཆགས་བྲལ་ཞིང་རྣམ་པར་གྲོལ། །</s>
  </p>
  <p id="227">
    <s id="227:1">རྡུལ་བྲལ་དྲི་མ་མི་མངའ་རྣམ་དག་སེམས། །</s>
    <s id="227:2">འདུལ་ལ་མཁས་པ་ཁ་ལོ་སྒྱུར་བའི་མཆོག །</s>
    <s id="227:3">བདུད་རྩི་དམ་པ་ཆོས་ཀྱི་རྒྱུན་ཕྱེ་ཤིག །</s>
    <s id="227:4">སྐྱེས་བུ་དམ་པ་གཟུགས་རབ་མཆོག་འཛིན་ [263a.5]པ། །</s>
    <s id="227:5">ཁྱོད་འདྲ་ས་དང་ལྷ་ཡུལ་གང་ནའང་མེད། །</s>
  </p>
  <p id="228">
    <s id="228:1">མི་མཉམ་མཉམ་པ་དམ་པ་འཇིག་རྟེན་གཙོ། །</s>
    <s id="228:2">བདེ་བར་གཤེགས་པ་རབ་མཆོག་ཆོས་གསུངས་ཤིག །</s>
    <s id="228:3">དྲི་གསུམ་དྲི་མ་སྤངས་ཤིང་སྐྱོན་མི་མངའ། །</s>
  </p>
  <p id="229">
    <s id="229:1">མུན་པ་རབ་རིབ་མི་མངའ་རྣམ་དག་སྤྱན། །</s>
    <s id="229:2">མུན་དང་བྲལ་ཞིང་གཏི་མུག་ [263a.6]དྲ་བ་བསལ། །</s>
  </p>
  <p id="230">
    <s id="230:1">རྡུལ་མི་མངའ་བ་མཚུངས་མེད་ཆོས་རྣམས་གསུངས། །</s>
  </p>
  <p id="231">
    <s id="231:1">འགྲོ་བ་མགོན་མེད་སྡུག་བསྔལ་གྱུར་པ་རྣམས། །</s>
    <s id="231:2">སྲིད་པའི་མཚོར་ལྷུང་སྐྱབས་མེད་ཐམས་ཅད་ལ། །</s>
    <s id="231:3">ཐུགས་རྗེ་བརྩེ་བ་བསྐྱེད་དེ་བྱམས་པའི་ཐུགས། །</s>
    <s id="231:4">རྒྱལ་བ་མྱུར་དྲོངས་ཕ་རོལ་དགོད་པར་མཛོད། །</s>
    <s id="231:5">ང་རྒྱལ་ [263a.7]གཏི་མུག་རྒྱགས་པས་རྒལ་དཀའ་ཞིང་། །</s>
    <s id="231:6">ནད་དང་རྩོད་མང་དབའ་ཀློང་སྲིད་པའི་ཆུར། །</s>
    <s id="231:7">འགྲོ་བ་ལྷུང་ནས་ཁྱེར་བ་སྐྱབས་མེད་ལ། །</s>
    <s id="231:8">ཐུགས་བརྩེ་སྐྱེད་ལ་སྲིད་པའི་རྒྱུན་ལས་སྒྲོལ། །</s>
  </p>
  <p id="232">
    <s id="232:1">གསེར་གྱི་རི་ལྟར་རྣམ་པར་དག་པའི་སྐུ། །</s>
    <s id="232:2">གཟི་བརྗིད་ཉི་མ་བྱེ་བ་བརྒྱ་བས་ལྷག །</s>
    <s id="232:3">འཇམ་ [263b.1]ཞིང་སྙན་པ་ཚངས་དབྱངས་མཆོག་མངའ་བ། །</s>
    <s id="232:4">ཆོས་མཆོག་བརྗོད་པ་མཛེས་པ་རབ་ཏུ་གསུངས། །</s>
  </p>
  <p id="233">
    <s id="233:1">ཆོས་འདི་ཀུན་ནི་རང་བཞིན་རྣམ་པར་དག །</s>
    <s id="233:2">རང་བཞིན་འོད་གསལ་ཡེ་ནས་རྩ་བ་དག །</s>
    <s id="233:3">མ་བྱས་བྱེད་དང་ཚོར་བ་པོ་དང་བྲལ། །</s>
  </p>
  <p id="234">
    <s id="234:1">གཞན་ལས་མ་གསན་རྣམ་དག་ཐམས་ཅད་ [263b.2]གཟིགས། །</s>
  </p>
  <p id="235">
    <s id="235:1">སྤྱད་པ་རབ་སྤྱད་གྲགས་པ་མཐའ་ཡས་པ། །</s>
    <s id="235:2">རང་བྱུང་སྟོབས་བཅུ་མངའ་ཞིང་འཇིགས་མེད་པ། །</s>
    <s id="235:3">མཐའ་ཡས་ཡེ་ཤེས་ནམ་མཁའ་མཚུངས་པའི་ཐུགས། །</s>
    <s id="235:4">རབ་སྦྱིན་དགེ་སྦྱོང་མཆོག་གི་ཆོས་བཤད་གསོལ། །</s>
  </p>
  <p id="236">
    <s id="236:1">དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ།  ཨེ་ [263b.3]མའོ་ཁྱིམ་བདག་ལྔ་བརྒྱ་ཙམ་པོ་འདི་དག་དགེ་བའི་རྩ་བ་ཡོངས་སུ་སྨིན་གྱིས་ཅི་ནས་ས་ཕྱོགས་འདི་ཉིད་དུ་ཁྱིམ་པའི་མཚན་མ་སྤངས་ཏེ་རབ་ཏུ་བྱུང་བ་ཐོབ་ནས་ ཐམས་ཅད་ཟག་པ་ཟད་པའི་མཐར་བྱེད་པ་དེ་ལྟ་དེ་ལྟ་བུར་ངས་ཆོས་བསྟན་ཏོ། ། སྙམ་དུ་དགོངས་སོ། །</s>
  </p>
  <p id="237">
    <s id="237:1">དེ་ནས་བཅོམ་ལྡན་འདས་ [263b.4]དེའི་ཚེ་སྟེང་གི་བར་སྣང་ལ་སྐྱིལ་མོ་ཀྲུང་བཅས་ཏེ་བཞུགས་སོ། །</s>
  </p>
  <p id="238">
    <s id="238:1">དེ་ནས་ཁྱིམ་བདག་ལྔ་བརྒྱ་ཙམ་པོ་དེ་དག་བཅོམ་ལྡན་འདས་ལ་ལྷག་པར་དགའ་བ་དང་། དད་པ་དང་། རི་མོ་དང་། གུས་པ་ཉེ་བར་གཞོག་གོ །</s>
  </p>
  <p id="239">
    <s id="239:1">དེ་ནས་བཅོམ་ལྡན་འདས་ཀྱི་ཁྱིམ་བདག་ལྔ་བརྒྱ་ཙམ་པོ་དེ་དག་ལ་བཀའ་སྩལ་པ།</s>
    <s id="239:2">[263b.5]ཁྱིམ་བདག་ཁྱེད་རྣམས་གཙེ་བ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། སྐྱེ་བས་གཙེ་བ་དང་། རྒ་བས་གཙེ་བ་དང་། ན་བས་གཙེ་བ་དང་། འཆི་བས་གཙེ་བ་དང་། མྱ་ངན་གྱིས་གཙེ་བ་དང་། སྨྲེ་སྔགས་འདོན་པས་གཙེ་བ་དང་། སྡུག་བསྔལ་གྱིས་གཙེ་བ་ [263b.6]དང་། ཡིད་མི་བདེ་བས་གཙེ་བ་དང་། འཁྲུག་པས་གཙེ་བ་དང་། འཁོར་བས་གཙེ་བ་སྟེ། ཁྱིམ་བདག་ཁྱེད་རྣམས་གཙེ་བ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:3">གཞན་ཡང་ཁྱིམ་བདག་ཁྱེད་རྣམས་ཀུན་ནས་མནར་སེམས་ཀྱི་དངོས་པོ་བཅུ་ལས་ཐར་བར་འདོད་དམ། བཅུ་ [263b.7]གང་ཞེ་ན། འདི་ལྟ་སྟེ། བདག་ཉིད་ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། གནོད་པ་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། གནོད་པ་བྱེད་པར་འགྱུར་རོ། །ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་གི་མཛའ་བོ་ [264a.1]ལ་གནོད་པ་བྱས་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་གི་མཛའ་བོ་ལ་གནོད་པ་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་གི་མཛའ་བོ་ལ་གནོད་པ་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་དང་ [264a.2]མི་མཛའ་བའི་དོན་བྱས་སོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་དང་མི་མཛའ་བའི་དོན་བྱེད་དོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། བདག་དང་མི་མཛའ་བའི་དོན་བྱེད་པར་འགྱུར་རོ་ཞེས་སེམས་ལ་ཀུན་ནས་མནར་སེམས་སྐྱེ་བ་དང་། གནོད་པའི་རབ་ཏུ་སྡང་ [264a.3]བ་ཉིད་དང་བཅུ་སྟེ། ཁྱིམ་བདག་ཁྱེད་རྣམས་ཀུན་ནས་མནར་སེམས་ཀྱི་དངོས་པོ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:4">གཞན་ཡང་ཁྱིམ་བདག་ཁྱེད་རྣམས་ལྟ་བ་སྣ་ཚོགས་སུ་གྱུར་པ། ལྟ་བ་ངན་པའི་ཐིབས་པོ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། བདག་ཏུ་ལྟ་བར་ [264a.4]གྱུར་པ་ལྟ་བ་ངན་པ་ཐིབས་པོ་དང་། སེམས་ཅན་དུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། སྲོག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། གང་ཟག་ཏུ་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། ཆད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། རྟག་པར་ལྟ་བར་གྱུར་པ་ལྟ་བ་ [264a.5]ངན་པ་ཐིབས་པོ་དང་། བྱ་བ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། རྒྱུ་མེད་པར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། མི་མཐུན་པའི་རྒྱུར་ལྟ་བར་གྱུར་པ་ལྟ་བ་ངན་པ་ཐིབས་པོ་དང་། ལོག་པར་ལྟ་བར་གྱུར་པ་ལྟ་བ་ངན་པ་ཐིབས་པོ་སྟེ། ཁྱིམ་བདག་ཁྱེད་རྣམས་ [264a.6]ལྟ་བར་གྱུར་པ་ལྟ་བ་ངན་པ་ཐིབས་པོ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:5">གཞན་ཡང་ཁྱིམ་བདག་ཁྱེད་རྣམས་ཟུག་རྔུ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། སྲིད་པའི་ཟུག་རྔུ་དང་། མ་རིག་པའི་ཟུག་རྔུ་དང་། འདོད་པའི་ཟུག་རྔུ་དང་། འདོད་ཆགས་ཀྱི་ [264a.7]ཟུག་རྔུ་དང་། ཞེ་སྡང་གི་ཟུག་རྔུ་དང་། གཏི་མུག་གི་ཟུག་རྔུ་དང་། ང་རྒྱལ་གྱི་ཟུག་རྔུ་དང་། ལྟ་བའི་ཟུག་རྔུ་དང་། འབྱུང་བའི་ཟུག་རྔུ་དང་། འཇིགས་པའི་ཟུག་རྔུ་དང་བཅུ་སྟེ། ཁྱིམ་བདག་ཁྱེད་རྣམས་ཟུག་རྔུ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:6">གཞན་ཡང་ཁྱིམ་བདག་ཁྱེད་རྣམས་ [264b.1]སྲེད་པའི་རྩ་བ་ལས་བྱུང་བའི་ཆོས་བཅུ་པོ་འདི་དག་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། སྲེད་པ་ལ་བརྟེན་ནས་ ཀུན་ཏུ་ཚོལ་བ་དང་། ཀུན་ཏུ་ཚོལ་བ་ལ་བརྟེན་ནས་ རྙེད་པ་དང་། རྙེད་པ་ལ་བརྟེན་ནས་ ང་ཡིར་འཛིན་པ་དང་། ང་ཡིར་འཛིན་པ་ལ་བརྟེན་ནས་ རྣམ་པར་ངེས་པ་དང་། རྣམ་ [264b.2]པར་ངེས་པ་ལ་བརྟེན་ནས་ འདུན་པའི་འདོད་ཆགས་དང་། འདུན་པའི་འདོད་ཆགས་ལ་བརྟེན་ནས་ ལྷག་པར་ཆགས་པ་དང་། ལྷག་པར་ཆགས་པ་ལ་བརྟེན་ནས་ སེར་སྣ་དང་། སེར་སྣ་ལ་བརྟེན་ནས་ ཡོངས་སུ་འཛིན་པ་དང་། ཡོངས་སུ་འཛིན་པ་ལ་བརྟེན་ནས་ ཡོངས་སུ་སྲུང་བ་དང་། ཡོངས་སུ་སྲུང་ [264b.3]བ་ལ་བརྟེན་ནས་ སྡུག་བསྔལ་བ་དང་བཅུ་སྟེ།  ཡོངས་སུ་སྲུང་བའི་གཞི་ལས་དབྱུག་པ་ཐོགས་པ་དང་། མཚོན་ཆ་ཐོགས་པ་དང་། འཐབ་པ་དང་མཚང་འདྲུ་བ་དང་། འགྱེད་པ་དང་། རྩོད་པ་རྣམས་འབྱུང་ངོ་། ། དེའི་ཕྱིར་ཕྲ་མ་ལ་སོགས་པ་སྡིག་པ་མི་དགེ་བའི་ཆོས་རྣམ་པ་མང་པོ་འབྱུང་བར་ [264b.4]འགྱུར་ཏེ།  ཁྱིམ་བདག་ཁྱེད་རྣམས་སྲེད་པའི་རྩ་བ་ལས་བྱུང་བའི་ཆོས་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:7">གཞན་ཡང་ཁྱིམ་བདག་ཁྱེད་རྣམས་ལོག་པ་ཉིད་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། ལོག་པའི་ལྟ་བ་དང་། ལོག་པའི་རྟོག་པ་དང་། ལོག་པའི་ངག་དང་། ལོག་པའི་ [264b.5]ལས་ཀྱི་མཐའ་དང་། ལོག་པའི་འཚོ་བ་དང་ལོག་པའི་རྩོལ་བ་དང་ལོག་པའི་དྲན་པ་དང་། ལོག་པའི་ཏིང་ངེ་འཛིན་དང་། ལོག་པའི་རྣམ་པར་གྲོལ་བ་དང་། ལོག་པའི་ཤེས་པ་དང་བཅུ་སྟེ། ཁྱིམ་བདག་ཁྱེད་རྣམས་ལོག་པ་ཉིད་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:8">གཞན་ཡང་ཁྱིམ་བདག་ [264b.6]ཁྱེད་རྣམས་མི་དགེ་བའི་ལས་ཀྱི་ལམ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་གཡེམ་པ་དང་། བརྫུན་དུ་སྨྲ་བ་དང་། ཕྲ་མ་དང་། ངག་རྩུབ་པོ་དང་། ཚིག་ཀྱལ་པ་དང་། བརྣབ་སེམས་དང་། གནོད་ [264b.7]སེམས་དང་། ལོག་པར་ལྟ་བ་སྟེ།  ཁྱིམ་བདག་ཁྱེད་རྣམས་མི་དགེ་བའི་ལས་ཀྱི་ལམ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:9">གཞན་ཡང་ཁྱིམ་བདག་ཁྱེད་རྣམས་ཀུན་ནས་ཉོན་མོངས་པ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། སེར་སྣའི་དྲི་མ་ཀུན་ནས་ཉོན་ [265a.1]མོངས་པ་དང་། འཆལ་བའི་ཚུལ་ཁྲིམས་ཀྱི་དྲི་མ་ཀུན་ནས་ཉོན་མོངས་པ་དང་། གནོད་སེམས་ཀྱི་དྲི་མ་ཀུན་ནས་ཉོན་མོངས་པ་དང་། ལེ་ལོའི་དྲི་མ་ཀུན་ནས་ཉོན་མོངས་པ་དང་། གཡེང་བའི་དྲི་མ་ཀུན་ནས་ཉོན་མོངས་པ་དང་། འཆལ་བའི་ཤེས་རབ་ཀྱི་དྲི་མ་ [265a.2]ཀུན་ནས་ཉོན་མོངས་པ་དང་། སྲི་ཞུ་མེད་པའི་དྲི་མ་ཀུན་ནས་ཉོན་མོངས་པ་དང་། ཐེ་ཚོམ་གྱི་དྲི་མ་ཀུན་ནས་ཉོན་མོངས་པ་དང་། མ་མོས་པའི་དྲི་མ་ཀུན་ནས་ཉོན་མོངས་པ་དང་། མ་གུས་པའི་དྲི་མ་ཀུན་ནས་ཉོན་མོངས་པ་སྟེ།  ཁྱིམ་བདག་ཁྱེད་རྣམས་ཀུན་ནས་ཉོན་མོངས་པ་བཅུ་པོ་འདི་ [265a.3]དག་ལས་ཐར་བར་འདོད་དམ།</s>
    <s id="239:10">གཞན་ཡང་ཁྱིམ་བདག་ཁྱེད་རྣམས་འཁོར་བའི་འཇིགས་པ་བཅུ་ལས་ཐར་བར་འདོད་དམ། བཅུ་གང་ཞེ་ན། འདི་ལྟ་སྟེ། ཕྲག་དོག་དང་། སེར་སྣའི་ཀུན་ཏུ་སྦྱོར་བ་ལས་ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་མ་རིག་པའི་ལིང་ཏོག་ལས་ [265a.4]ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་གཏི་མུག་གི་འོབས་ལས་ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་འདོད་པའི་ཆུ་བོ་ལས་ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་ལོག་པའི་ཟུག་རྔུ་ལས་ཐར་བར་འདོད་དམ། འདི་ལྟ་སྟེ། ཁྱིམ་ [265a.5]བདག་ཁྱེད་རྣམས་ཁྲོ་བ་དང་འཁོན་དུ་འཛིན་པ་ལས་ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་འདོད་ཆགས་ཀྱི་མེ་ལས་ཐར་བར་འདོད་དམ། འདི་ལྟ་སྟེ།  ཁྱིམ་བདག་ཁྱེད་རྣམས་ཞེ་སྡང་གི་དུག་ལས་ཐར་བར་འདོད་དམ། འདི་ལྟ་སྟེ། ཁྱིམ་བདག་ཁྱེད་རྣམས་སྒྲིབ་པའི་ཚེར་ [265a.6]མ་ལས་ཐར་བར་འདོད་དམ། འདི་ལྟ་སྟེ།  ཁྱིམ་བདག་ཁྱེད་རྣམས་འཁོར་བའི་འབྲོག་དགོན་པ་ལས་ཐར་བར་འདོད་དམ། ཁྱིམ་བདག་ཁྱེད་རྣམས་འཁོར་བའི་འཇིགས་པ་བཅུ་པོ་འདི་དག་ལས་ཐར་བར་འདོད་དམ།</s>
    <s id="239:11">དེ་ནས་བཅོམ་ལྡན་འདས་ལ་ཁྱིམ་བདག་ལྔ་བརྒྱ་ཙམ་པོ་དེ་དག་གིས་སྒྲ་སྐད་ [265a.7]མགྲིན་གཅིག་ཏུ་འདི་སྐད་ཅེས་གསོལ་ཏོ། །</s>
  </p>
  <p id="240">
    <s id="240:1">བཅོམ་ལྡན་འདས་བདག་ཅག་གཙེ་བ་བཅུ་ལས་ཐར་བར་འཚལ་ཏེ།  བཅུ་གང་ཞེ་ན། འདི་ལྟ་སྟེ། སྐྱེ་བས་གཙེ་བ་དང་། རྒ་བས་གཙེ་བ་དང་། ན་བས་གཙེ་བ་དང་། འཆི་བས་གཙེ་བ་དང་། མྱ་ངན་གྱིས་གཙེ་བ་དང་། སྨྲེ་སྔགས་འདོན་པས་ [265b.1]གཙེ་བ་དང་། སྡུག་བསྔལ་གྱིས་གཙེ་བ་དང་། ཡིད་མི་བདེ་བས་གཙེ་བ་དང་། འཁྲུག་པས་གཙེ་བ་དང་། འཁོར་བའི་གཙེ་བ་ལས་བཅོམ་ལྡན་འདས་བདག་ཅག་ཐར་བར་འཚལ་ལོ། །དེ་བཞིན་དུ་འཁོར་བའི་འབྲོག་དགོན་པའི་བར་དུ་ཆོས་བཅུ་པོ་འདི་དག་ལས་ཐམས་ཅད་རྒྱས་པར་ [265b.2]བྱའོ། །</s>
  </p>
  <p id="241">
    <s id="241:1">དེ་ནས་བཅོམ་ལྡན་འདས་ཀྱིས་ཁྱིམ་བདག་ལྔ་བརྒྱ་ཙམ་པོ་དེ་དག་ལ་བཀའ་སྩལ་པ།</s>
    <s id="241:2">ཁྱིམ་བདག་རྣམས་མིག་ནི་ཐར་བར་མི་འདོད་དོ། །</s>
  </p>
  <p id="242">
    <s id="242:1">དེ་ཅིའི་ཕྱིར་ཞེ་ན།</s>
    <s id="242:2">མིག་ནི་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="243">
    <s id="243:1">མིག་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="244">
    <s id="244:1">དེ་བས་ན་ཁྱིམ་བདག་རྣམས་མིག་ལ་ [265b.3]བདག་མེད་དོ་ཞེས་གནས་པར་བྱའོ། </s>
  </p>
  <p id="245">
    <s id="245:1">ཁྱིམ་བདག་རྣམས་རྣ་བ་དང་། སྣ་དང་། ལྕེ་དང་། ལུས་དང་། ཡིད་ནི་ཐར་བར་མི་འདོད་དོ། །</s>
  </p>
  <p id="246">
    <s id="246:1">དེ་ཅིའི་ཕྱིར་ཞེ་ན།</s>
    <s id="246:2">ཡིད་ནི་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="247">
    <s id="247:1">ཡིད་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="248">
    <s id="248:1">དེ་བས་ན་ཁྱིམ་བདག་རྣམས་ཡིད་ [265b.4]ལ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="249">
    <s id="249:1">ཁྱིམ་བདག་རྣམས་གཟུགས་ནི་ཐར་བར་མི་འདོད་དོ། །</s>
  </p>
  <p id="250">
    <s id="250:1">དེ་ཅིའི་ཕྱིར་ཞེ་ན།</s>
    <s id="250:2">གཟུགས་ནི་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="251">
    <s id="251:1">གཟུགས་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="252">
    <s id="252:1">དེ་བས་ན་ཁྱིམ་བདག་རྣམས་གཟུགས་ལ་ཡང་བདག་ [265b.5]མེད་དོ་ཞེས་གནས་པར་བྱའོ། །</s>
  </p>
  <p id="253">
    <s id="253:1">ཁྱིམ་བདག་རྣམས་སྒྲ་དང་། དྲི་དང་། རོ་དང་། རེག་བྱ་དང་། ཆོས་ནི་ཐར་བར་མི་འདོད་དོ། །</s>
  </p>
  <p id="254">
    <s id="254:1">དེ་ཅིའི་ཕྱིར་ཞེ་ན།</s>
    <s id="254:2">ཆོས་ཀྱི་བར་དུ་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="255">
    <s id="255:1">ཆོས་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="256">
    <s id="256:1">དེ་བས་ན་ཁྱིམ་བདག་རྣམས་ཆོས་ [265b.6]ཀྱི་བར་དུ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="257">
    <s id="257:1">ཁྱིམ་བདག་རྣམས་གཟུགས་ཀྱི་ཕུང་པོ་ནི་ཐར་བར་མི་འདོད་དོ། །</s>
  </p>
  <p id="258">
    <s id="258:1">དེ་ཅིའི་ཕྱིར་ཞེ་ན།</s>
    <s id="258:2">གཟུགས་ཀྱི་ཕུང་པོ་ནི་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="259">
    <s id="259:1">གཟུགས་ཀྱི་ཕུང་པོ་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="260">
    <s id="260:1">དེ་བས་ན་ཁྱིམ་བདག་ [265b.7]རྣམས་གཟུགས་ཀྱི་ཕུང་པོ་ལ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="261">
    <s id="261:1">ཁྱིམ་བདག་རྣམས་ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོ་ནི་ཐར་བར་མི་འདོད་དོ། །</s>
  </p>
  <p id="262">
    <s id="262:1">དེ་ཅིའི་ཕྱིར་ཞེ་ན།</s>
    <s id="262:2">རྣམ་པར་ཤེས་པའི་ཕུང་པོ་ནི་བྱེད་པ་མེད་ [266a.1]པ་གཡོ་བ་མེད་པ་སྟེ།</s>
  </p>
  <p id="263">
    <s id="263:1">རྣམ་པར་ཤེས་པའི་ཕུང་པོ་ནི་མི་སེམས་ཤིང་། རྣམ་པར་མི་རིག་གོ །</s>
  </p>
  <p id="264">
    <s id="264:1">དེ་བས་ན་ཁྱིམ་བདག་རྣམས་རྣམ་པར་ཤེས་པའི་ཕུང་པོ་ལ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="265">
    <s id="265:1">ཁྱིམ་བདག་རྣམས་སའི་ཁམས་ནི་ཐར་བར་མི་འདོད་དོ། །</s>
  </p>
  <p id="266">
    <s id="266:1">དེ་ཅིའི་ཕྱིར་ [266a.2]ཞེ་ན། </s>
  </p>
  <p id="267">
    <s id="267:1">སའི་ཁམས་ནི་བྱེད་པ་མེད་པ་གཡོ་བ་མེད་པ་སྟེ། </s>
  </p>
  <p id="268">
    <s id="268:1">སའི་ཁམས་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="269">
    <s id="269:1">དེ་བས་ན་ཁྱིམ་བདག་རྣམས་སའི་ཁམས་ལ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="270">
    <s id="270:1">ཁྱིམ་བདག་རྣམས་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། [266a.3]ནམ་མཁའི་ཁམས་དང་། རྣམ་པར་ཤེས་པའི་ཁམས་ནི་ཐར་བར་མི་འདོད་དོ། །</s>
  </p>
  <p id="271">
    <s id="271:1">དེ་ཅིའི་ཕྱིར་ཞེ་ན།</s>
    <s id="271:2">རྣམ་པར་ཤེས་པའི་ཁམས་ནི་བྱེད་པ་མེད་པ་གཡོ་བ་མེད་པ་སྟེ།</s>
  </p>
  <p id="272">
    <s id="272:1">རྣམ་པར་ཤེས་པའི་ཁམས་ནི་མི་སེམས་ཤིང་རྣམ་པར་མི་རིག་གོ །</s>
  </p>
  <p id="273">
    <s id="273:1">དེ་བས་ན་ཁྱིམ་བདག་རྣམས་རྣམ་པར་ཤེས་པའི་ [266a.4]ཁམས་ལ་ཡང་བདག་མེད་དོ་ཞེས་གནས་པར་བྱའོ། །</s>
  </p>
  <p id="274">
    <s id="274:1">དེ་ལྟར་ན་ཁྱིམ་བདག་རྣམས་ཆོས་ཐམས་ཅད་ནི་ཡང་དག་པ་མ་ཡིན་པ་ཡོངས་སུ་རྟོག་པ་ལས་བྱུང་སྟེ། </s>
  </p>
  <p id="275">
    <s id="275:1">རྐྱེན་ལ་རག་ལས་པ། སྟོབས་མེད་པ། ཉམ་ཆུང་བ། རྐྱེན་རྣམས་ལས་བྱུང་བ།</s>
    <s id="275:2">རྐྱེན་རྣམས་ཡོད་ན་ཆོས་རྣམས་གདགས་པར་ [266a.5]འགྱུར་གྱི།</s>
    <s id="275:3">རྐྱེན་མེད་ན་ཆོས་རྣམས་གདགས་པར་མི་འགྱུར་རོ། །</s>
    <s id="275:4">ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ།</s>
  </p>
  <p id="276">
    <s id="276:1">འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ། རྒ་བའམ། འཆི་བའམ། འཕོ་བའམ། འབྱུང་བ་གང་ཡང་མེད་དོ། །</s>
  </p>
  <p id="277">
    <s id="277:1">དེ་ལྟར་ཁྱིམ་ [266a.6]བདག་རྣམས་ཁྱེད་རྣམ་གྲངས་འདིས་ཆོས་ཐམས་ཅད་ནི་ཡང་དག་པ་མ་ཡིན་པ། ཀུན་བརྟགས་པ་ལས་བྱུང་བ།</s>
    <s id="277:2">རྐྱེན་ལ་རག་ལས་པ།</s>
    <s id="277:3">སྟོབས་མེད་པ། ཉམ་ཆུང་བ།</s>
    <s id="277:4">རྐྱེན་རྣམས་ལས་བྱུང་བ་སྟེ།</s>
  </p>
  <p id="278">
    <s id="278:1">རྐྱེན་རྣམས་ཡོད་ན་ཆོས་རྣམས་གདགས་པར་འགྱུར་གྱི།</s>
    <s id="278:2">རྐྱེན་མེད་ན་ཆོས་རྣམས་ [266a.7]གདགས་པར་མི་འགྱུར་རོ། །</s>
    <s id="278:3">ཆོས་ཐམས་ཅད་ནི་བཏགས་པ་ཙམ་སྟེ།</s>
  </p>
  <p id="279">
    <s id="279:1">འདི་ལ་ལམ་ཆད་པ། མྱ་ངན་ལས་འདས་པ་མ་གཏོགས་པར་སྐྱེ་བའམ། རྒ་བའམ། འཆི་བའམ། འཕོ་བའམ། འབྱུང་བ་གང་ཡང་མེད་པར་རིག་པར་བྱའོ། །</s>
  </p>
  <p id="280">
    <s id="280:1">དེ་ལྟར་ན་ཁྱིམ་བདག་རྣམས་ཡང་དག་པ་མ་ [266b.1]ཡིན་པར་ཀུན་རྟོག་པ་ཡོད་ན། </s>
  </p>
  <p id="281">
    <s id="281:1">ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི།</s>
    <s id="281:2">ཡང་དག་པ་མ་ཡིན་པ་ཀུན་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་མི་འགྱུར་རོ། །</s>
    <s id="281:3">ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་ན་མ་རིག་པ་གདགས་པར་འགྱུར་གྱི།</s>
    <s id="281:4">ཚུལ་ [266b.2]བཞིན་མ་ཡིན་པ་ཡིད་ལ་བྱེད་པ་མེད་ན་མ་རིག་པ་གདགས་པར་མི་འགྱུར་རོ། །</s>
    <s id="281:5">མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་གྱི།</s>
    <s id="281:6">མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་རོ། །</s>
    <s id="281:7">འདུ་བྱེད་ཡོད་ན་རྣམ་པར་ཤེས་པ་གདགས་པར་འགྱུར་གྱི།</s>
    <s id="281:8">འདུ་བྱེད་མེད་ན་རྣམ་པར་ [266b.3]ཤེས་པ་གདགས་པར་མི་འགྱུར་རོ། །</s>
    <s id="281:9">རྣམ་པར་ཤེས་པ་ཡོད་ན་མིང་དང་གཟུགས་གདགས་པར་འགྱུར་གྱི།</s>
    <s id="281:10">རྣམ་པར་ཤེས་པ་མེད་ན་མིང་དང་གཟུགས་སུ་གདགས་པར་མི་འགྱུར་རོ། །</s>
    <s id="281:11">མིང་དང་གཟུགས་ཡོད་ན་སྐྱེ་མཆེད་དྲུག་གདགས་པར་འགྱུར་གྱི།</s>
    <s id="281:12">མིང་དང་གཟུགས་ [266b.4]མེད་ན་སྐྱེ་མཆེད་དྲུག་ཏུ་གདགས་པར་མི་འགྱུར་རོ། །</s>
    <s id="281:13">སྐྱེ་མཆེད་དྲུག་ཡོད་ན་རེག་པ་གདགས་པར་འགྱུར་གྱི།</s>
    <s id="281:14">སྐྱེ་མཆེད་དྲུག་མེད་ན་རེག་པར་གདགས་པར་མི་འགྱུར་རོ། །</s>
    <s id="281:15">རེག་པ་ཡོད་ན་ཚོར་བ་གདགས་པར་འགྱུར་གྱི།</s>
    <s id="281:16">རེག་པ་མེད་ན་ཚོར་བར་གདགས་པར་མི་འགྱུར་རོ། །</s>
    <s id="281:17">[266b.5]ཚོར་བ་ཡོད་ན་སྲེད་པ་གདགས་པར་འགྱུར་གྱི།</s>
    <s id="281:18">ཚོར་བ་མེད་ན་སྲེད་པར་གདགས་པར་མི་འགྱུར་རོ། །</s>
    <s id="281:19">སྲེད་པ་ཡོད་ན་ལེན་པ་གདགས་པར་འགྱུར་གྱི།</s>
    <s id="281:20">སྲེད་པ་མེད་ན་ལེན་པར་གདགས་པར་མི་འགྱུར་རོ། །</s>
    <s id="281:21">ལེན་པ་ཡོད་ན་སྲིད་པ་གདགས་པར་འགྱུར་གྱི།</s>
    <s id="281:22">ལེན་པ་མེད་ན་སྲིད་པར་ [266b.6]གདགས་པར་མི་འགྱུར་རོ། །</s>
    <s id="281:23">སྲིད་པ་ཡོད་ན་སྐྱེ་བ་གདགས་པར་འགྱུར་གྱི།</s>
    <s id="281:24">སྲིད་པ་མེད་ན་སྐྱེ་བར་གདགས་པར་མི་འགྱུར་རོ། །</s>
    <s id="281:25">སྐྱེ་བ་ཡོད་ན་རྒ་ཤི་གདགས་པར་འགྱུར་གྱི།</s>
    <s id="281:26">སྐྱེ་བ་མེད་ན་རྒ་ཤིར་གདགས་པར་མི་འགྱུར་རོ། །</s>
    <s id="281:27">རྒ་བ་ཞེས་བྱ་བ་གང་ཞེ་ན།</s>
  </p>
  <p id="282">
    <s id="282:1">རྒས་པ་དང་། གཏུགས་པ་དང་། [266b.7]སྤྱི་ཐེར་བ་དང་། སྐྲ་སྐྱ་བ་དང་། གཉེར་མ་མང་བ་དང་།</s>
    <s id="282:2">ཚེ་ཉམས་པ་དང་།</s>
    <s id="282:3">དབང་པོ་ཡོངས་སུ་སྨིན་པ་དང་།</s>
    <s id="282:4">འདུ་བྱེད་རྣམས་ཀྱི་དངོས་པོ་རྙིངས་པ་སྟེ།</s>
  </p>
  <p id="283">
    <s id="283:1">དེ་ནི་རྒ་བ་ཞེས་བྱའོ། །</s>
  </p>
  <p id="284">
    <s id="284:1">འཆི་བ་ཞེས་བྱ་བ་གང་ཞེ་ན། </s>
  </p>
  <p id="285">
    <s id="285:1">འདི་ལྟ་སྟེ། འཆི་བ་དང་། འཕོ་བ་དང་། འཆི་བའི་དུས་བྱེད་པ་དང་།</s>
    <s id="285:2">ཕུང་པོ་ [267a.1]རྣམས་ཞིག་པ་དང་། ལུས་བོར་བ་དང་།</s>
    <s id="285:3">རིས་འཐུན་པའི་སྐལ་བ་མཉམ་པ་དང་བྲལ་བ་སྟེ།</s>
  </p>
  <p id="286">
    <s id="286:1">འདི་ནི་འཆི་བ་ཞེས་བྱའོ། །</s>
  </p>
  <p id="287">
    <s id="287:1">དེ་ལ་རྒ་བ་འདི་དང་། འཆི་བ་འདི་ལ་རྒ་ཤི་ཞེས་བྱའོ། །</s>
  </p>
  <p id="288">
    <s id="288:1">དེ་ལྟར་སྐྱེ་བ་ཡོད་ན་རྒ་ཤི་གདགས་པར་འགྱུར་གྱི།</s>
    <s id="288:2">སྐྱེ་བ་མེད་ན་རྒ་ཤིར་གདགས་ [267a.2]པར་མི་འགྱུར་ཏེ།</s>
  </p>
  <p id="289">
    <s id="289:1">སྐྱེ་བ་ཞེས་བྱ་བ་གང་ཞེ་ན། </s>
  </p>
  <p id="290">
    <s id="290:1">སྐྱེ་བ་དང་།</s>
    <s id="290:2">རྫོགས་པར་སྐྱེ་བ་དང་།</s>
    <s id="290:3">འཇུག་པ་དང་།</s>
    <s id="290:4">མངོན་པར་འགྲུབ་པ་དང་།</s>
    <s id="290:5">ཕུང་པོ་རྣམས་འབྱུང་བ་དང་།</s>
    <s id="290:6">སྐྱེ་མཆེད་རྣམས་རབ་ཏུ་ཐོབ་པ་དང་།</s>
    <s id="290:7">རིས་འཐུན་པ་དང་ཕྲད་པ་སྟེ།</s>
  </p>
  <p id="291">
    <s id="291:1">དེ་ནི་སྐྱེ་བ་ཞེས་བྱའོ། །</s>
  </p>
  <p id="292">
    <s id="292:1">སྲིད་པ་ཡོད་ན་སྐྱེ་བ་ [267a.3]གདགས་པར་འགྱུར་གྱི།</s>
    <s id="292:2">སྲིད་པ་མེད་ན་སྐྱེ་བར་གདགས་པར་མི་འགྱུར་ཏེ།</s>
  </p>
  <p id="293">
    <s id="293:1">སྲིད་པ་ཞེས་བྱ་བ་གང་ཞེ་ན། </s>
  </p>
  <p id="294">
    <s id="294:1">འདི་ལྟ་སྟེ། འདོད་པའི་སྲིད་པ་དང་།</s>
    <s id="294:2">གཟུགས་ཀྱི་སྲིད་པ་དང་།</s>
    <s id="294:3">གཟུགས་མེད་པའི་སྲིད་པ་སྟེ།</s>
  </p>
  <p id="295">
    <s id="295:1">དེ་ནི་སྲིད་པ་ཞེས་བྱའོ། །</s>
  </p>
  <p id="296">
    <s id="296:1">ལེན་པ་ཡོད་ན་སྲིད་པ་གདགས་པར་འགྱུར་ [267a.4]གྱི།</s>
    <s id="296:2">ལེན་པ་མེད་ན་སྲིད་པར་གདགས་པར་མི་འགྱུར་ཏེ།</s>
  </p>
  <p id="297">
    <s id="297:1">ལེན་པ་ཞེས་བྱ་བ་གང་ཞེ་ན། </s>
  </p>
  <p id="298">
    <s id="298:1">འདོད་པའི་ལེན་པ་དང་།</s>
    <s id="298:2">ལྟ་བའི་ལེན་པ་དང་།</s>
    <s id="298:3">ཚུལ་ཁྲིམས་དང་། བརྟུལ་ཞུགས་ཀྱི་ལེན་པ་དང་།</s>
    <s id="298:4">བདག་ཏུ་སྨྲ་བའི་ལེན་པ་སྟེ།</s>
  </p>
  <p id="299">
    <s id="299:1">དེ་ནི་ལེན་པ་ཞེས་བྱའོ། །</s>
  </p>
  <p id="300">
    <s id="300:1">སྲེད་པ་ཡོད་ན་ལེན་པ་གདགས་ [267a.5]པར་འགྱུར་གྱི།</s>
    <s id="300:2">སྲེད་པ་མེད་ན་ལེན་པར་གདགས་པར་མི་འགྱུར་ཏེ།</s>
  </p>
  <p id="301">
    <s id="301:1">སྲེད་པ་ཞེས་བྱ་བ་གང་ཞེ་ན། </s>
  </p>
  <p id="302">
    <s id="302:1">འདི་ལྟ་སྟེ། གཟུགས་ལ་སྲེད་པ་དང་།</s>
    <s id="302:2">སྒྲ་ལ་སྲེད་པ་དང་།</s>
    <s id="302:3">དྲི་ལ་སྲེད་པ་དང་།</s>
    <s id="302:4">རོ་ལ་སྲེད་པ་དང་།</s>
    <s id="302:5">རེག་བྱ་ལ་སྲེད་པ་དང་།</s>
    <s id="302:6">ཆོས་ལ་སྲེད་པ་སྟེ།</s>
  </p>
  <p id="303">
    <s id="303:1">དེ་ནི་སྲེད་པ་ཞེས་བྱའོ། །</s>
  </p>
  <p id="304">
    <s id="304:1">ཚོར་བ་ [267a.6]ཡོད་ན་སྲེད་པ་གདགས་པར་འགྱུར་གྱི།</s>
    <s id="304:2">ཚོར་བ་མེད་ན་སྲེད་པར་གདགས་པར་མི་འགྱུར་ཏེ།</s>
  </p>
  <p id="305">
    <s id="305:1">ཚོར་བ་ཞེས་བྱ་བ་གང་ཞེ་ན། </s>
  </p>
  <p id="306">
    <s id="306:1">འདི་ལྟ་སྟེ། མིག་གི་འདུས་ཏེ་རེག་པ་ལས་བྱུང་བའི་ཚོར་བ་དང་།</s>
    <s id="306:2">རྣ་བའི་འདུས་ཏེ་རེག་པ་ལས་བྱུང་བའི་ཚོར་བ་དང་།</s>
    <s id="306:3">སྣའི་འདུས་ཏེ་རེག་པ་ལས་བྱུང་བའི་ [267a.7]ཚོར་བ་དང་།</s>
    <s id="306:4">ལྕེའི་འདུས་ཏེ་རེག་པ་ལས་བྱུང་བའི་ཚོར་བ་དང་།</s>
    <s id="306:5">ལུས་ཀྱི་འདུས་ཏེ་རེག་པ་ལས་བྱུང་བའི་ཚོར་བ་དང་།</s>
    <s id="306:6">ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བ་སྟེ།</s>
  </p>
  <p id="307">
    <s id="307:1">དེ་ནི་ཚོར་བ་ཞེས་བྱའོ། །</s>
  </p>
  <p id="308">
    <s id="308:1">རེག་པ་ཡོད་ན་ཚོར་བ་གདགས་པར་འགྱུར་གྱི།</s>
    <s id="308:2">རེག་པ་མེད་ན་ཚོར་བར་གདགས་པར་མི་ [267b.1]འགྱུར་ཏེ།</s>
  </p>
  <p id="309">
    <s id="309:1">རེག་པ་ཞེས་བྱ་བ་གང་ཞེ་ན། </s>
  </p>
  <p id="310">
    <s id="310:1">འདི་ལྟ་སྟེ། མིག་གི་འདུས་ཏེ་རེག་པ་དང་།</s>
    <s id="310:2">རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་འདུས་ཏེ་རེག་པ་སྟེ།</s>
  </p>
  <p id="311">
    <s id="311:1">དེ་ནི་རེག་པ་ཞེས་བྱའོ། །</s>
  </p>
  <p id="312">
    <s id="312:1">སྐྱེ་མཆེད་དྲུག་ཡོད་ན་རེག་པ་གདགས་པར་འགྱུར་གྱི།</s>
    <s id="312:2">སྐྱེ་མཆེད་དྲུག་མེད་ན་རེག་པར་གདགས་པར་མི་འགྱུར་ཏེ།</s>
  </p>
  <p id="313">
    <s id="313:1">[267b.2]སྐྱེ་མཆེད་དྲུག་ཅེས་བྱ་བ་གང་ཞེ་ན། </s>
  </p>
  <p id="314">
    <s id="314:1">འདི་ལྟ་སྟེ། མིག་གི་སྐྱེ་མཆེད་དང་།</s>
    <s id="314:2">རྣ་བའི་སྐྱེ་མཆེད་དང་།</s>
    <s id="314:3">སྣའི་སྐྱེ་མཆེད་དང་།</s>
    <s id="314:4">ལྕེའི་སྐྱེ་མཆེད་དང་།</s>
    <s id="314:5">ལུས་ཀྱི་སྐྱེ་མཆེད་དང་།</s>
    <s id="314:6">ཡིད་ཀྱི་སྐྱེ་མཆེད་དེ།</s>
  </p>
  <p id="315">
    <s id="315:1">དེ་ནི་སྐྱེ་མཆེད་དྲུག་ཅེས་བྱའོ། །</s>
  </p>
  <p id="316">
    <s id="316:1">མིང་དང་གཟུགས་ཡོད་ན་སྐྱེ་མཆེད་དྲུག་གདགས་པར་འགྱུར་གྱི།</s>
    <s id="316:2">[267b.3]མིང་དང་གཟུགས་མེད་ན་སྐྱེ་མཆེད་དྲུག་ཏུ་གདགས་པར་མི་འགྱུར་ཏེ།</s>
  </p>
  <p id="317">
    <s id="317:1">མིང་དང་གཟུགས་ཞེས་བྱ་བ་གང་ཞེ་ན། </s>
  </p>
  <p id="318">
    <s id="318:1">འདི་ལྟ་སྟེ། ཚོར་བ་དང་།</s>
    <s id="318:2">འདུ་ཤེས་དང་།</s>
    <s id="318:3">སེམས་པ་དང་།</s>
    <s id="318:4">རེག་པ་དང་།</s>
    <s id="318:5">ཡིད་ལ་བྱེད་པ་དང་།</s>
    <s id="318:6">འབྱུང་བ་ཆེན་པོ་བཞི་དང་།</s>
    <s id="318:7">འབྱུང་བ་ཆེན་པོ་བཞི་ལ་གནས་པའི་མིང་དང་ [267b.4]གཟུགས་ཏེ།</s>
  </p>
  <p id="319">
    <s id="319:1">དེ་ནི་མིང་དང་གཟུགས་ཞེས་བྱའོ། །</s>
  </p>
  <p id="320">
    <s id="320:1">རྣམ་པར་ཤེས་པ་ཡོད་ན་མིང་དང་གཟུགས་གདགས་པར་འགྱུར་གྱི།</s>
    <s id="320:2">རྣམ་པར་ཤེས་པ་མེད་ན་མིང་དང་གཟུགས་སུ་གདགས་པར་མི་འགྱུར་ཏེ།</s>
  </p>
  <p id="321">
    <s id="321:1">རྣམ་པར་ཤེས་པ་ཞེས་བྱ་བ་གང་ཞེ་ན། </s>
  </p>
  <p id="322">
    <s id="322:1">འདི་ལྟ་སྟེ། མིག་གི་རྣམ་པར་ཤེས་པ་དང་།</s>
    <s id="322:2">རྣ་བའི་ [267b.5]རྣམ་པར་ཤེས་པ་དང་།</s>
    <s id="322:3">སྣའི་རྣམ་པར་ཤེས་པ་དང་།</s>
    <s id="322:4">ལྕེའི་རྣམ་པར་ཤེས་པ་དང་།</s>
    <s id="322:5">ལུས་ཀྱི་རྣམ་པར་ཤེས་པ་དང་།</s>
    <s id="322:6">ཡིད་ཀྱི་རྣམ་པར་ཤེས་པ་སྟེ།</s>
  </p>
  <p id="323">
    <s id="323:1">དེ་ནི་རྣམ་པར་ཤེས་པ་ཞེས་བྱའོ། །</s>
  </p>
  <p id="324">
    <s id="324:1">འདུ་བྱེད་རྣམས་ཡོད་ན་རྣམ་པར་ཤེས་པར་གདགས་པར་འགྱུར་གྱི།</s>
    <s id="324:2">འདུ་བྱེད་རྣམས་མེད་ན་ [267b.6]རྣམ་པར་ཤེས་པར་གདགས་པར་མི་འགྱུར་ཏེ།</s>
  </p>
  <p id="325">
    <s id="325:1">འདུ་བྱེད་རྣམས་ཤེས་བྱ་བ་གང་ཞེ་ན། </s>
  </p>
  <p id="326">
    <s id="326:1">འདི་ལྟ་སྟེ། གཟུགས་ལ་ཀུན་སེམས་པ་དང་།</s>
    <s id="326:2">སྒྲ་ལ་ཀུན་སེམས་པ་དང་།</s>
    <s id="326:3">དྲི་ལ་ཀུན་སེམས་པ་དང་།</s>
    <s id="326:4">རོ་ལ་ཀུན་སེམས་པ་དང་།</s>
    <s id="326:5">རེག་བྱ་ལ་ཀུན་སེམས་པ་དང་།</s>
    <s id="326:6">ཆོས་ལ་ཀུན་སེམས་པ་སྟེ།</s>
  </p>
  <p id="327">
    <s id="327:1">[267b.7]དེ་དག་ནི་འདུ་བྱེད་རྣམས་ཞེས་བྱའོ། །</s>
  </p>
  <p id="328">
    <s id="328:1">མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་ཏེ། </s>
  </p>
  <p id="329">
    <s id="329:1">མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་ཏེ། </s>
  </p>
  <p id="330">
    <s id="330:1">མ་རིག་པ་ཞེས་བྱ་བ་གང་ཞེ་ན། </s>
  </p>
  <p id="331">
    <s id="331:1">འདི་ལྟ་སྟེ། སྔོན་གྱི་མཐའ་མི་ཤེས་པ་དང་།</s>
    <s id="331:2">ཕྱི་མའི་མཐའ་མི་ཤེས་པ་དང་།</s>
    <s id="331:3">སྔོན་དང་ [268a.1]ཕྱི་མའི་མཐའ་མི་ཤེས་པ་དང་།</s>
    <s id="331:4">ནང་མི་ཤེས་པ་དང་། ཕྱི་མི་ཤེས་པ་དང་། ནང་དང་ཕྱི་མི་ཤེས་པ་དང་།</s>
    <s id="331:5">སྡུག་བསྔལ་མི་ཤེས་པ་དང་། ཀུན་འབྱུང་བ་མི་ཤེས་པ་དང་། འགོག་པ་མི་ཤེས་པ་དང་། ལམ་མི་ཤེས་པ་སྟེ།</s>
  </p>
  <p id="332">
    <s id="332:1">དེ་ལྟར་རྐྱེན་མི་ཤེས་པ་དང་།</s>
    <s id="332:2">རྟེན་ཅིང་ [268a.2]འབྲེལ་བར་འབྱུང་བ་མི་ཤེས་པ་དང་། རྟེན་ཅིང་འབྲེལ་བར་འབྱུང་བའི་ཆོས་རྣམས་མི་ཤེས་པ་དང་།</s>
    <s id="332:3">ནག་པོ་དང་། དཀར་པོ་དང་།</s>
    <s id="332:4">རྐྱེན་དང་། རྐྱེན་མ་ཡིན་པ་དང་།</s>
    <s id="332:5">སྣང་བ་དང་། མི་སྣང་བ་དང་།</s>
    <s id="332:6">ཁ་ན་མ་ཐོ་བ་དང་བཅས་པ་དང་། ཁ་ན་མ་ཐོ་བ་མེད་པ་དང་།</s>
    <s id="332:7">བསྟེན་པར་བྱ་བ་དང་། བསྟེན་ [268a.3]པར་བྱ་བ་མ་ཡིན་པའི་ཆོས་རྣམས་གང་མི་ཤེས་པ་དང་། མི་མཐོང་བ་དང་། མངོན་པར་མི་རྟོགས་པ་དང་།</s>
    <s id="332:8">ཁོང་དུ་མི་ཆུད་པ་དེ་ནི་མ་རིག་པ་ཞེས་བྱའོ། །</s>
  </p>
  <p id="333">
    <s id="333:1">ཚུལ་བཞིན་མ་ཡིན་པ་ཡིད་ལ་བྱེད་པ་ཡོད་ན་མ་རིག་པ་གདགས་པར་འགྱུར་གྱི།</s>
    <s id="333:2">ཚུལ་བཞིན་མ་ཡིན་པ་ཡིད་ལ་བྱེད་པ་མེད་ན་མ་རིག་པར་ [268a.4]གདགས་པར་མི་འགྱུར་ཏེ།</s>
  </p>
  <p id="334">
    <s id="334:1">ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་བྱ་བ་གང་ཞེ་ན། </s>
  </p>
  <p id="335">
    <s id="335:1">འདི་ལྟ་སྟེ། བདག་འདས་པའི་དུས་ན་བྱུང་བ་ཞིག་གམ། བདག་འདས་པའི་དུས་ན་མ་བྱུང་བ་ཞིག་གམ།</s>
    <s id="335:2">ཅི་བདག་འདས་པའི་དུས་ན་བྱུང་བ་ཞིག་ན་བདག་འདས་པའི་དུས་ན་གང་དུ་བྱུང་བ་ཞིག །</s>
    <s id="335:3">བདག་འདས་ [268a.5]པའི་དུས་ན་ཅིར་གྱུར་པ་ཞིག །</s>
    <s id="335:4">བདག་མ་འོངས་པའི་དུས་ན་འབྱུང་བར་འགྱུར་རམ། བདག་མ་འོངས་པའི་དུས་ན་འབྱུང་བར་མི་འགྱུར་རམ། ཅི་བདག་མ་འོངས་པའི་དུས་ན་འབྱུང་བ་ཞིག་ན།</s>
  </p>
  <p id="336">
    <s id="336:1">བདག་མ་འོངས་པའི་དུས་ན་གང་དུ་འབྱུང་བར་འགྱུར། </s>
  </p>
  <p id="337">
    <s id="337:1">བདག་མ་འོངས་པའི་དུས་ན་ཅི་འདྲ་བར་འགྱུར་ཞེས་ [268a.6]ནང་དུ་བདག་ཅི། བདག་སུ་ཞིག་ཅི་ཡོད་དམ་ཅི་མེད་དམ།</s>
    <s id="337:2">ཅི་བྱུང་ངམ་མ་བྱུང་ངམ།</s>
    <s id="337:3">ཅིར་གྱུར་གང་དུ་བྱུང་། བདག་ཅིར་གྱུར། གང་དུ་བྱུང་བ་ཞིག །ཅི་བདག་བྱུང་བ་ཞིག་ན། བདག་གང་དུ་བྱུང་བ་ཞིག །བདག་དེར་བྱུང་བ་ཞིག་གམ་ཞེས་ཐེ་ཚོམ་ཟ་ཞིང་ཡིད་གཉིས་སུ་འགྱུར་ཏེ།</s>
  </p>
  <p id="338">
    <s id="338:1">དེ་དེ་ [268a.7]ལྟར་ཚུལ་བཞིན་མ་ཡིན་པ་ཡིད་ལ་བྱས་པས་ལྟ་བར་གྱུར་པ་དྲུག་ལས་ལྟ་བ་གང་ཡང་རུང་བ། ཅིག་འབྱུང་བར་འགྱུར་ཏེ། </s>
  </p>
  <p id="339">
    <s id="339:1">བདག་ཡོད་ཅེས་ལྟ་བར་འགྱུར་བ་དང་།</s>
    <s id="339:2">བདག་མེད་ཅེས་ལྟ་བར་འགྱུར་བ་དང་།</s>
    <s id="339:3">བདག་ལ་བདག་ཡང་དག་པར་རྗེས་སུ་མཐོང་ཞེས་ལྟ་བར་འགྱུར་བ་དང་། བདག་ལ་བདག་ [268b.1]ཡང་དག་པར་རྗེས་སུ་མི་མཐོང་ཞེས་ལྟ་བར་འགྱུར་བ་དང་།</s>
    <s id="339:4">དེ་ནི་བདག་སྟེ་དེ་འཇིག་རྟེན་ནོ་ཞེས་ལྟ་བར་འགྱུར་བ་དང་། གལ་ཏེ་རྐྱེན་ལ་བརྟེན་ཏེ་འབྱུང་བ་ནི་རྟག་པ། བརྟན་པ། ཐེར་ཟུག་པ། མི་འགྱུར་བའི་ཆོས་ཅན། ཐེར་ཟུག་པ་ཡང་དག་པར་འདུག་པའམ། འདུག་པར་འགྱུར་བ་ཞེས་ [268b.2]ལྟ་བར་འགྱུར་བ་དེ་ནི་ཚུལ་བཞིན་མ་ཡིན་པ་ཡིད་ལ་བྱེད་པ་ཞེས་བྱའོ། །</s>
  </p>
  <p id="340">
    <s id="340:1">ཡང་དག་པ་མ་ཡིན་པ་ཀུན་དུ་རྟོག་པ་ཡོད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི། ཡང་དག་པ་མ་ཡིན་པ་ཀུན་དུ་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པར་གདགས་པར་ [268b.3]མི་འགྱུར་ཏེ</s>
  </p>
  <p id="341">
    <s id="341:1">ཡང་དག་པ་མ་ཡིན་པ་ཀུན་ཏུ་རྟོག་པ་གང་ཞེ་ན། </s>
  </p>
  <p id="342">
    <s id="342:1">འདི་ལྟ་སྟེ། བདག་དང་།</s>
    <s id="342:2">སེམས་ཅན་དང་།</s>
    <s id="342:3">སྲོག་དང་།</s>
    <s id="342:4">སྐྱེས་བུ་དང་།</s>
    <s id="342:5">གང་ཟག་དང་།</s>
    <s id="342:6">སྐྱེ་བ་པོ་དང་།</s>
    <s id="342:7">ཤེད་ལས་སྐྱེས་དང་།</s>
    <s id="342:8">ཤེད་བུ་དང་།</s>
    <s id="342:9">བྱེད་པ་པོ་དང་།</s>
    <s id="342:10">ཚོར་བ་པོ་སྟེ།</s>
    <s id="342:11">དེ་ནི་ཡང་དག་པ་མ་ཡིན་པ་ [268b.4]ཀུན་རྟོག་པ་ཞེས་བྱའོ། །</s>
    <s id="342:12">སོ་སོའི་སྐྱེ་བོ་ཐོས་པ་དང་། མི་ལྡན་པ་རྣམས་བདག་ཅེས་རྟོག་ཅིང་ཡོངས་སུ་རྟོག་པ་དང་། སེམས་ཅན་དང་། སྲོག་དང་། སྐྱེས་བུ་དང་། ཤེད་ལས་སྐྱེས་དང་། ཤེད་བུ་དང་། བྱེད་པ་པོ་དང་། ཚོར་བ་པོ་ཞེས་རྟོག་ཅིང་ཡོངས་སུ་རྟོག་པ་དེ་ནི་ཡང་དག་པ་མ་ཡིན་ [268b.5]པ་ཀུན་ཏུ་རྟོག་པ་ཞེས་བྱའོ། །</s>
  </p>
  <p id="343">
    <s id="343:1">དེ་ལྟར་ཡང་དག་པ་མ་ཡིན་པ་ཀུན་ཏུ་རྟོག་པ་ཡོད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་འགྱུར་གྱི།</s>
    <s id="343:2">ཡང་དག་པ་མ་ཡིན་པ་ཀུན་ཏུ་རྟོག་པ་མེད་ན་ཚུལ་བཞིན་མ་ཡིན་པ་ཡིད་ལ་བྱེད་པ་གདགས་པར་མི་འགྱུར་ཏེ</s>
  </p>
  <p id="344">
    <s id="344:1">ཚུལ་བཞིན་མ་ཡིན་པ་ [268b.6]ཡིད་ལ་བྱེད་པ་ཡོད་ན། </s>
  </p>
  <p id="345">
    <s id="345:1">མ་རིག་པ་གདགས་པར་འགྱུར་གྱི།</s>
    <s id="345:2">ཚུལ་བཞིན་མ་ཡིན་པ་ཡིད་ལ་བྱེད་པ་མེད་ན། མ་རིག་པར་གདགས་པར་མི་འགྱུར་རོ། །</s>
    <s id="345:3">མ་རིག་པ་ཡོད་ན་འདུ་བྱེད་རྣམས་གདགས་པར་འགྱུར་གྱི།</s>
    <s id="345:4">མ་རིག་པ་མེད་ན་འདུ་བྱེད་རྣམས་སུ་གདགས་པར་མི་འགྱུར་བ་ནས།</s>
  </p>
  <p id="346">
    <s id="346:1">སྐྱེ་ [268b.7]བ་ཡོད་ན་རྒ་ཤི་གདགས་པར་འགྱུར་གྱི།</s>
    <s id="346:2">སྐྱེ་བ་མེད་ན་རྒ་ཤིར་གདགས་པར་མི་འགྱུར་བའི་བར་དུ་གོང་མ་བཞིན་དུ་སྦྱར་རོ།། །།</s>
    <s id="346:3">བམ་པོ་གཉིས་པ།</s>
    <s id="346:4">དེ་ལྟར་ན་ཁྱིམ་བདག་རྣམས་ཆོས་ཐམས་ཅད་ནི་ཡང་དག་པ་མ་ཡིན་པ་ཀུན་རྟོག་པ་ལས་བྱུང་བ།</s>
    <s id="346:5">རྐྱེན་ལ་རག་ལས་ [269a.1]པ།</s>
    <s id="346:6">སྟོབས་མེད་པ།</s>
    <s id="346:7">རྐྱེན་རྣམས་ལས་བྱུང་བ་ཡིན་ཏེ</s>
  </p>
  <p id="347">
    <s id="347:1">རྐྱེན་མེད་ན་ཆོས་རྣམས་གདགས་པར་མི་འགྱུར་རོ། །</s>
    <s id="347:2">ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ། འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ། རྒ་བའམ། འཆི་བའམ། [269a.2]འཕོ་བ་འམ། འབྱུང་བ་གང་ཡང་མེད་དོ། །</s>
  </p>
  <p id="348">
    <s id="348:1">ཁྱིམ་བདག་རྣམས་འདི་ལྟ་སྟེ།</s>
    <s id="348:2">དཔེར་ན་ཆུའི་མཚོ་ཆེན་པོ་ལ་ཉ་གནས་པར་གྱུར་པ་ཁྱིམ་བདག་རྣམས་དེ་ཅི་སྙམ་དུ་སེམས།</s>
    <s id="348:3">ཉ་དེ་དག་ཅི་ཞིག་གི་མཐུ།</s>
    <s id="348:4">དེ་དག་གིས་གསོལ་པ།</s>
    <s id="348:5">བཅོམ་ལྡན་འདས་ཆབ་ཀྱི་མཐུའོ། ། བདེ་བར་གཤེགས་ [269a.3]པ་ཆབ་ཀྱི་མཐུའོ། །</s>
  </p>
  <p id="349">
    <s id="349:1">དེ་ལ་ཁྱིམ་བདག་རྣམས་ཅི་ཆུ་དེ་སེམས་སམ།</s>
    <s id="349:2">དེ་དག་གིས་གསོལ་པ།</s>
    <s id="349:3">བཅོམ་ལྡན་འདས་དེ་ལྟ་མ་ལགས་སོ། །</s>
    <s id="349:4">བདེ་བར་གཤེགས་པ་དེ་ལྟ་མ་ལགས་སོ། །</s>
    <s id="349:5">བཀའ་སྩལ་པ།</s>
    <s id="349:6">ཁྱིམ་བདག་རྣམས་དེ་ལྟར་ཆུ་སེམས་པ་མེད་པ་ལ་ཅིའི་སྟོབས་ཤིག་ཡོད།</s>
  </p>
  <p id="350">
    <s id="350:1">བཅོམ་ [269a.4]ལྡན་འདས་སྟོབས་མ་མཆིས་སོ། །</s>
  </p>
  <p id="351">
    <s id="351:1">བདེ་བར་གཤེགས་པ་སྟོབས་ཆུང་ངོ་། །</s>
  </p>
  <p id="352">
    <s id="352:1">བཀའ་སྩལ་པ།</s>
    <s id="352:2">ཁྱིམ་བདག་རྣམས་དེ་བཞིན་དུ་ཆོས་ཐམས་ཅད་ནི་ཡང་དག་པ་མ་ཡིན་པ། ཀུན་རྟོག་པ་ལས་བྱུང་བ། སྟོབས་མེད་པ། ཉམ་ཆུང་བ།</s>
    <s id="352:3">རྐྱེན་རྣམས་ལས་འབྱུང་བ་སྟེ།</s>
  </p>
  <p id="353">
    <s id="353:1">རྐྱེན་རྣམས་ཡོད་ [269a.5]ན་ཆོས་རྣམས་གདགས་པར་འགྱུར་རོ། །ཁྱིམ་བདག་རྣམས་ཆོས་ཐམས་ཅད་ནི་བཏགས་པ་ཙམ་སྟེ།  འདི་ལ་ལམ་ཆད་པ་མྱ་ངན་ལས་འདས་པ་མ་གཏོགས་པར་སྐྱེ་བའམ། རྒ་བའམ། འཆི་བའམ། འཕོ་བའམ། འབྱུང་བ་གང་ཡང་མེད་དོ། །</s>
  </p>
  <p id="354">
    <s id="354:1">ཁྱིམ་བདག་ཁྱེད་རྣམས་དེ་ [269a.6]བས་ན། </s>
  </p>
  <p id="355">
    <s id="355:1">རྐྱེན་དེ་དག་ལ་ཚུལ་བཞིན་སོ་སོར་རྟོགས་ལ། དེའི་ཚེ་ཡིད་བརྟན་དུ་མི་རུང་བ་དང་།</s>
    <s id="355:2">ཡིད་བརྟན་པ་མ་ཡིན་པས་སྐྲག་པར་གྱིས་ཤིག །</s>
    <s id="355:3">སྐྲག་པར་གྱུར་པ་དེ་ན་འབྲོས་པར་གྱིས་ཤིག།</s>
    <s id="355:4">ཆོས་གང་ལས་འབྲོས་པའི་ཆོས་དེ་གང་ཞེས་ཚུལ་བཞིན་དུ་སོ་སོར་རྟོགས་ཤིག ། [269a.7]ཚུལ་བཞིན་སོ་སོར་རྟོག་པ་དེ་ན་ཆོས་གང་ཆོས་དེ་ལས་(འབྲོས་,འཕྲོས་)པའི་ཆོས་དེ་རྟོགས་པར་གྱིས་ཤིག །</s>
    <s id="355:5">དེ་ཅིའི་ཕྱིར་ཞེ་ན།</s>
  </p>
  <p id="356">
    <s id="356:1">ཁྱིམ་བདག་རྣམས་རྣམ་པ་ཐམས་ཅད་དུ་མི་དམིགས་པའི་ཕྱིར་ཆོས་ཐམས་ཅད་ནི་དམིགས་སུ་མེད་པའོ། །</s>
  </p>
  <p id="357">
    <s id="357:1">ཁྱིམ་བདག་རྣམས་རྡུལ་དང་བྲལ་བའི་ཕྱིར་ཆོས་ཐམས་ [269b.1]ཅད་ནི་བདག་མེད་པའོ། །</s>
  </p>
  <p id="358">
    <s id="358:1">ཁྱིམ་བདག་རྣམས་བདག་དང་བྲལ་བའི་ཕྱིར་ཆོས་ཐམས་ཅད་ནི་སེམས་ཅན་མེད་པའོ། །</s>
  </p>
  <p id="359">
    <s id="359:1">ཁྱིམ་བདག་རྣམས་སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་འཁྲུག་པ་ [269b.2]ལས་ཤིན་ཏུ་འདས་པའི་ཕྱིར་ཆོས་ཐམས་ཅད་ནི་སྲོག་མེད་པའོ། །</s>
  </p>
  <p id="360">
    <s id="360:1">ཁྱིམ་བདག་རྣམས་དུས་གསུམ་ཡང་དག་པར་ཆད་པའི་ཕྱིར་ཆོས་ཐམས་ཅད་ནི་གང་ཟག་མེད་པའོ། །</s>
  </p>
  <p id="361">
    <s id="361:1">ཁྱིམ་བདག་རྣམས་སྒྲ་དང་། སྐད་དང་། དབྱངས་དང་། ཚིག་གི་ལམ་ནས་བརྗོད་དུ་མེད་པའི་ཕྱིར་ཆོས་ཐམས་ [269b.3]ཅད་ནི་ཡི་གེ་མེད་པའོ། །</s>
  </p>
  <p id="362">
    <s id="362:1">ཁྱིམ་བདག་རྣམས་དམིགས་པ་མེད་པའི་ཕྱིར་ཆོས་ཐམས་ཅད་ནི་ཆགས་པ་མེད་པའོ། །</s>
  </p>
  <p id="363">
    <s id="363:1">ཁྱིམ་བདག་རྣམས་ཉེ་བར་ཞི་བའི་མཚན་ཉིད་ཀྱི་ཕྱིར་ཆོས་ཐམས་ཅད་ནི་ཞི་བའོ། །</s>
  </p>
  <p id="364">
    <s id="364:1">ཁྱིམ་བདག་རྣམས་ནམ་མཁའི་རང་བཞིན་གྱི་ཕྱིར་ཆོས་ཐམས་ཅད་ནི་ཀུན་དུ་སོང་ [269b.4]བའོ། །</s>
  </p>
  <p id="365">
    <s id="365:1">ཁྱིམ་བདག་རྣམས་ངེས་པར་འབྱུང་བ་མ་ཡིན་པའི་ཕྱིར་ཆོས་ཐམས་ཅད་ནི་སྟོང་པ་ཉིད་ལ་ཡང་དག་པར་གནས་པའོ། །</s>
  </p>
  <p id="366">
    <s id="366:1">ཁྱིམ་བདག་རྣམས་གནས་པ་མེད་པའི་ཕྱིར་ཆོས་ཐམས་ཅད་ནི་མ་གཡོས་པའོ། །</s>
  </p>
  <p id="367">
    <s id="367:1">ཁྱིམ་བདག་རྣམས་མི་གནས་ཤིང་གཡོ་བ་མེད་པ་དང་ལྡན་པའི་ཕྱིར་ [269b.5]ཆོས་ཐམས་ཅད་ནི་ཡང་དག་པའི་མཐའ་ལ་གནས་པའོ། །</s>
  </p>
  <p id="368">
    <s id="368:1">ཁྱིམ་བདག་རྣམས་རྦ་ཀློང་དང་བྲལ་བའི་ཕྱིར་ཆོས་ཐམས་ཅད་ནི་བརྗོད་དུ་མེད་པའོ། །</s>
  </p>
  <p id="369">
    <s id="369:1">ཁྱིམ་བདག་རྣམས་མཚན་མ་མེད་དབྱིབས་མེད་པ་ལ་སྣང་བ་རྒྱུ་བ་དང་བྲལ་བའི་ཕྱིར་ཆོས་ཐམས་ཅད་ནི་ཁ་དོག་མེད་པའོ། །</s>
  </p>
  <p id="370">
    <s id="370:1">ཁྱིམ་བདག་ [269b.6]རྣམས་ང་ཡིར་འཛིན་པ་དང་བྲལ་བའི་ཕྱིར་ཆོས་ཐམས་ཅད་ནི་ངའི་བ་མེད་པའོ། །</s>
  </p>
  <p id="371">
    <s id="371:1">ཁྱིམ་བདག་རྣམས་སེམས་དང་ཡིད་དང་རྣམ་པར་ཤེས་པ་དང་བྲལ་བའི་ཕྱིར་ཆོས་ཐམས་ཅད་ནི་ཤེས་པར་བྱ་བ་མ་ཡིན་པའོ། །</s>
  </p>
  <p id="372">
    <s id="372:1">ཁྱིམ་བདག་རྣམས་མིག་གི་ལམ་ལས་ཤིན་ཏུ་འདས་པ་དང་། རྣ་བ་དང་སྣ་ [269b.7]དང་ལྕེ་དང་ལུས་དང་། ཡིད་ཀྱི་ལམ་ལས་ཤིན་ཏུ་འདས་པའི་ཕྱིར། ཆོས་ཐམས་ཅད་ནི་ཀུན་གཞི་མེད་པའོ། །</s>
    <s id="372:2">ཁྱིམ་བདག་རྣམས་སྐྱེ་བ་དང་། འཇིག་པ་དང་། གནས་པ་དང་བྲལ་བའི་ཕྱིར་ཆོས་ཐམས་ཅད་ནི་དོར་བ་མེད་ཅིང་བསྣན་པ་མེད་པའོ། །</s>
  </p>
  <p id="373">
    <s id="373:1">ཁྱིམ་བདག་རྣམས་སེམས་དང་ [270a.1]ཡིད་དང་རྣམ་པར་ཤེས་པ་དང་བྲལ་བའི་ཕྱིར་ཆོས་ཐམས་ཅད་ནི་བྱེད་པ་མེད་པ་གཡོ་བ་མེད་པའོ། །</s>
  </p>
  <p id="374">
    <s id="374:1">ཁྱིམ་བདག་རྣམས་རང་བཞིན་གྱིས་ཉམ་ཆུང་བའི་ཕྱིར་ཆོས་ཐམས་ཅད་ནི་རྐྱེན་ལ་རག་ལས་པའོ། །</s>
  </p>
  <p id="375">
    <s id="375:1">ཁྱིམ་བདག་རྣམས་མིག་ནི་འབྱུང་བ་ཆེན་པོ་བཞི་ལས་གྱུར་པ།</s>
    <s id="375:2">མི་ [270a.2]རྟག་པ། མི་བརྟན་པ། ཐེར་ཟུག་མ་ཡིན་པ། སྙིང་པོ་མེད་པ། ཉམ་ཆུང་བ། ཞིགས་པ། ཡུན་ཐུང་བ།</s>
    <s id="375:3">ཡིད་བརྟན་དུ་མི་རུང་བ།</s>
    <s id="375:4">སྡུག་བསྔལ་བ། ནད་མང་བ། གཙེ་བ་མང་བ་ཡིན་ཏེ</s>
  </p>
  <p id="376">
    <s id="376:1">ཁྱིམ་བདག་ཁྱེད་རྣམས་ཀྱིས་མིག་དེ་ལ་གནས་པར་མི་བྱའོ། །</s>
  </p>
  <p id="377">
    <s id="377:1">ཁྱིམ་བདག་ [270a.3]རྣམས་རྣ་བ་དང་། སྣ་དང་། ལྕེ་དང་། ལུས་དང་། ཡིད་ནི་འབྱུང་བ་ཆེན་པོ་བཞི་ལས་གྱུར་པ།</s>
    <s id="377:2">མི་རྟག་པ། མི་བརྟན་པ། ཐེར་ཟུག་མ་ཡིན་པ། ཡིད་བརྟན་དུ་མི་རུང་བ། སྙིང་པོ་མེད་པ། ཞིགས་པ།</s>
    <s id="377:3">ནད་ཅན། སྡུག་བསྔལ་བ། ནད་མང་བ། གཙེ་བ་མང་བ་ཡིན་ཏེ</s>
  </p>
  <p id="378">
    <s id="378:1">[270a.4]ཁྱིམ་བདག་ཁྱེད་རྣམས་ཀྱིས་ཡིད་དེ་ལ་གནས་པར་མི་བྱའོ། །</s>
  </p>
  <p id="379">
    <s id="379:1">ཡང་ཁྱིམ་བདག་རྣམས་འདི་ལྟར་བསླབ་པར་བྱ་སྟེ། </s>
  </p>
  <p id="380">
    <s id="380:1">མིག་འདི་ནི་མཉེར་མི་བཟོད་དེ།  དབུ་བ་རྡོས་པ་ལྟ་བུའོ། །</s>
  </p>
  <p id="381">
    <s id="381:1">མིག་འདི་ནི་རིང་དུ་མི་གནས་ཏེ་ཆུའི་ཆུ་བུར་ལྟ་བུའོ། །</s>
  </p>
  <p id="382">
    <s id="382:1">མིག་འདི་ནི་ལས་དང་ཉོན་མོངས་པ་དང་། སྲེད་ [270a.5]པ་ལས་བྱུང་བ་སྟེ། སྨིག་རྒྱུ་ལྟ་བུའོ། །</s>
  </p>
  <p id="383">
    <s id="383:1">མིག་འདི་ནི་རང་བཞིན་གྱིས་སྙིང་པོ་མེད་དེ་ཆུ་ཤིང་ལྟ་བུའོ། །</s>
  </p>
  <p id="384">
    <s id="384:1">མིག་འདི་ནི་ཕྱིན་ཅི་ལོག་ལས་བྱུང་བ་སྟེ། སྒྱུ་མ་ལྟ་བུའོ། །</s>
  </p>
  <p id="385">
    <s id="385:1">མིག་འདི་ནི་ལོག་པ་དང་། ཡང་དག་པ་མ་ཡིན་པ་མཐོང་བ་སྟེ། རྨི་ལམ་ལྟ་བུའོ། །</s>
  </p>
  <p id="386">
    <s id="386:1">མིག་འདི་ནི་རྐྱེན་ལ་རག་ [270a.6]ལས་པ་སྟེ་བྲག་ཅ་ལྟ་བུའོ། །</s>
  </p>
  <p id="387">
    <s id="387:1">མིག་འདི་ནི་ལས་ཀྱི་མིག་ཡོར་གྱིས་ཀུན་དུ་སྣང་བ་སྟེ་མིག་ཡོར་ལྟ་བུའོ། །</s>
  </p>
  <p id="388">
    <s id="388:1">མིག་འདི་ནི་སེམས་འཁྲུག་པ་མེད་པར་འགྱུར་བའི་མཚན་ཉིད་དེ་སྤྲིན་ལྟ་བུའོ། །</s>
  </p>
  <p id="389">
    <s id="389:1">མིག་འདི་ནི་སྐད་ཅིག་ཏུ་འཇིག་པ་དང་ལྡན་པ་སྟེ། གློག་ལྟ་བུའོ། །</s>
  </p>
  <p id="390">
    <s id="390:1">མིག་འདི་ནི་བདག་པོ་མེད་ [270a.7]དེ།  ས་དང་མཚུངས་སོ། །</s>
  </p>
  <p id="391">
    <s id="391:1">མིག་འདི་ནི་བདག་མེད་དེ་ཆུ་དང་མཚུངས་སོ། །</s>
  </p>
  <p id="392">
    <s id="392:1">མིག་འདི་ནི་སེམས་ཅན་མེད་དེ་མེ་དང་མཚུངས་སོ། །</s>
  </p>
  <p id="393">
    <s id="393:1">མིག་འདི་ནི་སྲོག་མེད་དེ་རླུང་དང་མཚུངས་སོ། །</s>
  </p>
  <p id="394">
    <s id="394:1">མིག་འདི་ནི་གང་ཟག་མེད་དེ་ནམ་མཁའ་དང་མཚུངས་སོ། །</s>
  </p>
  <p id="395">
    <s id="395:1">མིག་འདི་ནི་འབྱུང་བ་ཆེན་པོའི་ཀུན་གཞི་ [270b.1]སྟེ་ཡང་དག་པ་མ་ཡིན་པའོ། །</s>
  </p>
  <p id="396">
    <s id="396:1">མིག་འདི་ནི་བདག་དང་བདག་གི་དང་བྲལ་བ་སྟེ་སྟོང་པའོ། །</s>
  </p>
  <p id="397">
    <s id="397:1">མིག་འདི་ནི་རྩྭ་དང་རྩིག་པ་དང་། ཤིང་དང་། རྡོ་དང་། མིག་ཡོར་ལྟ་བུ་སྟེ་བེམས་པོའོ། །</s>
  </p>
  <p id="398">
    <s id="398:1">མིག་འདི་ནི་རླུང་གི་འཁྲུལ་འཁོར་དང་ལྡན་པར་འབྱུང་སྟེ། བྱེད་པ་མེད་པའོ། །</s>
  </p>
  <p id="399">
    <s id="399:1">མིག་འདི་ནི་གསོག་སྟེ་ [270b.2]མི་གཙང་བ་དང་རྣག་བསགས་པའོ། །</s>
  </p>
  <p id="400">
    <s id="400:1">མིག་འདི་ནི་གསོབ་སྟེ་གཡོག་པ་ཀུན་དུ་མཉེ་བ་གཞིག་པ་རྣམ་པར་འཐོར་བ་འཇིག་པའི་ཆོས་ཅན་ནོ། །</s>
  </p>
  <p id="401">
    <s id="401:1">མིག་འདི་ནི་རྟག་ཏུ་རྒ་བའི་ཟིལ་གྱིས་ནོན་པ་སྟེ་ཁྲོན་པ་རྙིང་པ་དང་མཚུངས་སོ། །</s>
  </p>
  <p id="402">
    <s id="402:1">མིག་འདི་ནི་མཐར་འཆི་བ་སྟེ་མཐར་མི་གནས་པའོ། །</s>
  </p>
  <p id="403">
    <s id="403:1">ཁྱིམ་ [270b.3]བདག་རྣམས་མིག་ཇི་ལྟ་བ་དེ་བཞིན་དུ་རྣ་བ་དང་སྣ་དང་ལྕེ་དང་ལུས་དང་ཡིད་ཀྱང་རིག་པར་བྱའོ། །</s>
  </p>
  <p id="404">
    <s id="404:1">གོང་མ་བཞིན་དུ་སྦྱར་ཏེ་ཆོས་ཐམས་ཅད་ཀྱི་བར་དུ་རིག་པར་བྱའོ། །</s>
  </p>
  <p id="405">
    <s id="405:1">ཁྱིམ་བདག་རྣམས་གཞན་ཡང་འདི་ལྟ་སྟེ།  མིག་འདི་དང་འདི་ལྟ་སྟེ།  རྣ་བ་དང་སྣ་དང་ལྕེ་དང་ལུས་འདི་ནི་བྱིས་པ་སོ་སོའི་ [270b.4]སྐྱེ་བོ་ཐམས་ཅད་ཀྱི་འདོད་པ་ཙམ་མོ། འདི་ལྟ་སྟེ། ཡིད་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="405:2">འདི་ལྟ་སྟེ། གཟུགས་འདི་དང་ལྟ་སྟེ། ། སྒྲ་དང་། དྲི་དང་། རོ་དང་། རེག་བྱ་དང་། ཆོས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="405:3">འདི་ལྟ་ [270b.5]སྟེ།</s>
  </p>
  <p id="406">
    <s id="406:1">ཁྱིམ་བདག་རྣམས་གཟུགས་ཀྱི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:2">འདི་ལྟ་སྟེ།  ཁྱིམ་བདག་རྣམས་ཚོར་བའི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:3">འདི་ལྟ་སྟེ། ཁྱིམ་བདག་རྣམས་འདུ་ཤེས་ཀྱི་ཕུང་པོ་འདི་ནི་བྱིས་པ་ [270b.6]སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:4">འདི་ལྟ་སྟེ། ཁྱིམ་བདག་རྣམས་འདུ་བྱེད་ཀྱི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:5">འདི་ལྟ་སྟེ། ཁྱིམ་བདག་རྣམས་རྣམ་པར་ཤེས་པའི་ཕུང་པོ་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་ [270b.7]མོ། །</s>
    <s id="406:6">འདི་ལྟ་སྟེ། ཁྱིམ་བདག་རྣམས་སའི་ཁམས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:7">འདི་ལྟ་སྟེ། ཁྱིམ་བདག་རྣམས་ཆུའི་ཁམས་དང་།</s>
    <s id="406:8">མེའི་ཁམས་དང་།</s>
    <s id="406:9">རླུང་གི་ཁམས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:10">འདི་ལྟ་སྟེ། [271a.1]ཁྱིམ་བདག་རྣམས་འདུས་བྱས་དང་། འདུས་མ་བྱས་ཀྱི་ཁམས་ཞེས་བྱ་བའི་ཆོས་འདི་ནི་བྱིས་པ་སོ་སོའི་སྐྱེ་བོ་ཐམས་ཅད་ཀྱི་འདོད་པ་ཙམ་མོ། །</s>
    <s id="406:11">དེ་བས་ན་ཁྱིམ་བདག་ཁྱེད་རྣམས་མི་འདོད་པར་གྱིས་ཤིག་མི་འདོད་པར་གྱུར་ནས་བུ་དང་ཆུང་མ་རྣམས་ཉེ་བར་མ་ལེན་ཅིག ། ནོར་ [271a.2]རྣམས་མ་ལེན་ཅིག །</s>
    <s id="406:12">དེ་དག་མི་ལེན་པར་གྱུར་ནས་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་གྱིས་ཤིག །</s>
    <s id="406:13">དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་མི་འདོད་པར་གྱིས་ཤིག །</s>
    <s id="406:14">ཁྱིམ་བདག་རྣམས་རབ་ཏུ་བྱུང་བའི་མི་འདོད་པ་གང་ཞེ་ན་གང་སོ་སོར་ཐར་བའི་སྡོམ་པས་བསྡམས་ཤིང་ཆོ་ག་དང་། [271a.3]སྤྱོད་ཡུལ་ཕུན་སུམ་ཚོགས་པ།</s>
    <s id="406:15">ཁ་ན་མ་ཐོ་བ་རྡུལ་ཙམ་ལ་ཡང་འཇིགས་པར་ལྟ་ཞིང་བསླབ་པའི་གཞི་ཡང་དག་པར་བཟུང་ནས་སློབ་སྟེ</s>
    <s id="406:16">ཚུལ་ཁྲིམས་དང་ལྡན་པར་གནས་པའོ། །</s>
  </p>
  <p id="407">
    <s id="407:1">ཚུལ་ཁྲིམས་ཀྱི་ཕུང་པོ་དང་ལྡན་པ་ནི་མིག་མི་ལེན།  རྣ་བ་དང་། སྣ་དང་། ལྕེ་དང་། ལུས་དང་། [271a.4]ཡིད་མི་ལེན།</s>
    <s id="407:2">གཟུགས་མི་ལེན། སྒྲ་དང་། དྲི་དང་། རོ་དང་། རེག་བྱ་དང་། ཆོས་མི་ལེན།</s>
  </p>
  <p id="408">
    <s id="408:1">གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཕུང་པོ་མི་ལེན། </s>
  </p>
  <p id="409">
    <s id="409:1">སའི་ཁམས་མི་ལེན།  ཆུའི་ཁམས་མི་ལེན། མེའི་ཁམས་དང་། [271a.5]རླུང་གི་ཁམས་དང་ནམ་མཁའི་ཁམས་དང་། རྣམ་པར་ཤེས་པའི་ཁམས་མི་ལེན་ཏེ།</s>
  </p>
  <p id="410">
    <s id="410:1">ཁྱིམ་བདག་རྣམས་འདི་ནི་རབ་ཏུ་བྱུང་བའི་མི་འདོད་པའོ། །</s>
  </p>
  <p id="411">
    <s id="411:1">མི་འདོད་ནས་མིག་གི་ཁམས་མི་ལེན་ཏོ། ། གོང་མ་བཞིན་དུ་སྦྱར་ཏེ། ཡིད་ཀྱི་ཁམས་ཀྱི་བར་དུ་མི་ལེན་ཏེ། གོང་མ་བཞིན་དུ་སྦྱར་ཏེ།</s>
  </p>
  <p id="412">
    <s id="412:1">[271a.6]གང་མི་ལེན་པ་དེ་ཡོངས་སུ་མི་སྤོང་ངོ་། །</s>
  </p>
  <p id="413">
    <s id="413:1">ཅི་ཡོངས་སུ་མི་སྤོང་ཞེ་ན། </s>
  </p>
  <p id="414">
    <s id="414:1">མིག་ཡོངས་སུ་མི་སྤོང་།  རྣ་བ་དང་སྣ་དང་ལྕེ་དང་། ལུས་དང་ཡིད་ཡོངས་སུ་མི་སྤོང་། གཟུགས་ཡོངས་སུ་མི་སྤོང་། སྒྲ་དང་། དྲི་དང་། རོ་དང་། རེག་བྱ་དང་། ཆོས་ཡོངས་སུ་མི་སྤོང་།</s>
    <s id="414:2">གཟུགས་ [271a.7]ཀྱི་ཕུང་པོ་ཡོངས་སུ་མི་སྤོང་། ཚོར་བའི་ཕུང་པོ་ཡོངས་སུ་མི་སྤོང་། འདུ་ཤེས་ཀྱི་ཕུང་པོ་ཡོངས་སུ་མི་སྤོང་། འདུ་བྱེད་ཀྱི་ཕུང་པོ་ཡོངས་སུ་མི་སྤོང་། རྣམ་པར་ཤེས་པའི་ཕུང་པོ་ཡོངས་སུ་མི་སྤོང་།</s>
  </p>
  <p id="415">
    <s id="415:1">སའི་ཁམས་ཡོངས་སུ་མི་སྤོང་།  ཆུའི་ཁམས་ཡོངས་སུ་མི་སྤོང་། མེའི་ [271b.1]ཁམས་དང་། རླུང་གི་ཁམས་དང་། ནམ་མཁའི་ཁམས་དང་། རྣམ་པར་ཤེས་པའི་ཁམས་ཀྱི་བར་དུ་ཡོངས་སུ་མི་སྤོང་ངོ་།</s>
  </p>
  <p id="416">
    <s id="416:1">དེ་ནམ་མི་སྤོང་བ་དེ་ན་དེ་ཀུན་ནས་ཉོན་མོངས་པར་མི་འགྱུར། </s>
  </p>
  <p id="417">
    <s id="417:1">ཀུན་ནས་ཉོན་མོངས་པ་མེད་ན་ཡང་བར་འགྱུར་རོ། །</s>
    <s id="417:2">དེ་ནམ་ཡང་བར་གྱུར་པ་དེ་དེ་ [271b.2]མི་སྣང་བར་འགྱུར་རོ། །</s>
    <s id="417:3">དེ་ནམ་མི་སྣང་བ་དེ་ན་གང་ལ་ཡང་ཁོང་ཁྲོ་བར་མི་བྱེད་དོ། །</s>
    <s id="417:4">དེ་ནམ་ཁོང་ཁྲོ་བར་མི་བྱེད་པ་དེ་ན་བདག་ལ་གནོད་པར་མི་སེམས།</s>
    <s id="417:5">གཞན་ལ་གནོད་པར་མི་སེམས།</s>
    <s id="417:6">གཉི་ག་ལ་གནོད་པར་མི་སེམས་ཏེ།</s>
  </p>
  <p id="418">
    <s id="418:1">དེ་གནོད་པར་མི་སེམས་པས་ཕུང་པོའི་ལྷག་མ་ [271b.3]མེད་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའོ། །</s>
  </p>
  <p id="419">
    <s id="419:1">ཁྱིམ་བདག་རྣམས་དེ་ལ་གང་ཡོངས་སུ་མྱ་ངན་ལས་འདའ་ཞེ་ན། </s>
  </p>
  <p id="420">
    <s id="420:1">དེ་ལ་མིག་ཡོངས་སུ་མྱ་ངན་ལས་མི་འདའ། </s>
  </p>
  <p id="421">
    <s id="421:1">རྣ་བ་དང་། སྣ་དང་། ལྕེ་དང་། ལུས་དང་། ཡིད་ཡོངས་སུ་མྱ་ངན་ལས་མི་འདའ་ [271b.4]མོད་ཀྱི།</s>
    <s id="421:2">ཁྱིམ་བདག་རྣམས་གང་མིག་ལ་བརྟེན་ནས་ང་ཞེ་འམ། ངའི་ཞེས་ཡང་དག་པ་མ་ཡིན་པ་འཛིན་པ་དེ་དང་བྲལ་བ་ནི་ཡོངས་སུ་མྱ་ངན་ལས་འདའ་བའོ། །</s>
  </p>
  <p id="422">
    <s id="422:1">གང་དང་བྲལ་བ་ཡོངས་སུ་མྱ་ངན་ལས་འདས་པ་ཡིན་ཞེ་ན། </s>
  </p>
  <p id="423">
    <s id="423:1">འདོད་ཆགས་དང་བྲལ་བ་ནི་ཡོངས་སུ་མྱ་ངན་ལས་ [271b.5]འདས་པའོ། །</s>
  </p>
  <p id="424">
    <s id="424:1">ཞེ་སྡང་དང་བྲལ་བ་ནི་ཡོངས་སུ་མྱ་ངན་ལས་འདས་པའོ། །</s>
  </p>
  <p id="425">
    <s id="425:1">གཏི་མུག་དང་བྲལ་བ་ནི་ཡོངས་སུ་མྱ་ངན་ལས་འདས་པའོ། །</s>
  </p>
  <p id="426">
    <s id="426:1">མི་ཤེས་པ་དང་བྲལ་བ་ནི་ཡོངས་སུ་མྱ་ངན་ལས་འདས་པ་སྟེ། </s>
  </p>
  <p id="427">
    <s id="427:1">ཡང་ཁྱིམ་བདག་རྣམས་མི་ཤེས་པ་ནི་འདས་པ་ལ་མེད་ [271b.6]པར་མ་གྱུར། </s>
  </p>
  <p id="428">
    <s id="428:1">དེ་ལྟར་བྱུང་བ་དང་མ་འོངས་པ་ལ་མེད་པར་མ་གྱུར་མོད་ཀྱི།</s>
    <s id="428:2">མི་ཤེས་པ་དང་བྲལ་ནས་ཤེས་པ་སྐྱེས་སོ། །</s>
  </p>
  <p id="429">
    <s id="429:1">ཁྱིམ་བདག་རྣམས་དེ་ལ་ཤེས་པ་གང་ཞེ་ན། </s>
  </p>
  <p id="430">
    <s id="430:1">འདི་ལྟ་སྟེ། ཟད་པ་ཤེས་པའོ། །</s>
  </p>
  <p id="431">
    <s id="431:1">དེ་ལ་ཟད་པ་ཤེས་པ་གང་ཞེ་ན། </s>
  </p>
  <p id="432">
    <s id="432:1">འདི་ལྟ་སྟེ། ཟད་པ་ [271b.7]ཤེས་པ་ནི་འདས་པ་མ་ཡིན། །</s>
  </p>
  <p id="433">
    <s id="433:1">ཟད་པ་ཤེས་པ་ནི་མ་འོངས་པ་མ་ཡིན། </s>
  </p>
  <p id="434">
    <s id="434:1">ཟད་པ་ཤེས་པ་ནི་ད་ལྟར་བྱུང་བ་མ་ཡིན་མོད་ཀྱི།</s>
    <s id="434:2">ཁྱིམ་བདག་རྣམས་གང་ལ་བརྟེན་ཏེ་མི་ཤེས་པ་དང་བྲལ་ནས་ཤེས་པ་སྐྱེས་པར་གྱུར་པ་དེ་ནི་མི་ཤེས་པ་དང་བྲལ་བའི་ཤེས་པའོ། །</s>
  </p>
  <p id="435">
    <s id="435:1">མིག་ [272a.1]ལ་བརྟེན་ནས་མི་ཤེས་པ་དང་བྲལ་ཞིང་ཤེས་པ་སྐྱེས་ཀྱང་མིག་ནི་ངའི་བ་མ་ཡིན་ནོ། </s>
  </p>
  <p id="436">
    <s id="436:1">གང་ངའི་བ་མ་ཡིན་པ་དེ་ཡོངས་སུ་མ་བཟུང་བའོ། </s>
  </p>
  <p id="437">
    <s id="437:1">གང་ཡོངས་སུ་མ་བཟུང་བ་དེ་སྤངས་པའོ། </s>
  </p>
  <p id="438">
    <s id="438:1">གང་སྤངས་པ་དེ་གྲོལ་བའོ། </s>
  </p>
  <p id="439">
    <s id="439:1">གང་ལས་གྲོལ་ཞེ་ན། </s>
  </p>
  <p id="440">
    <s id="440:1">བདག་ [272a.2]ཏུ་འཛིན་པ་ལས་གྲོལ། </s>
  </p>
  <p id="441">
    <s id="441:1">སེམས་ཅན་དུ་འཛིན་པ་ལས་གྲོལ། </s>
  </p>
  <p id="442">
    <s id="442:1">སྲོག་ཏུ་འཛིན་པ་དང་།</s>
    <s id="442:2">གང་ཟག་ཏུ་འཛིན་པ་དང་།</s>
    <s id="442:3">ཆད་པར་འཛིན་པ་དང་། རྟག་པར་འཛིན་པ་ལས་གྲོལ།</s>
  </p>
  <p id="443">
    <s id="443:1">འཛིན་པ་ཐམས་ཅད་ལས་གྲོལ། </s>
  </p>
  <p id="444">
    <s id="444:1">ཡོངས་སུ་རྟོག་པ་ལས་གྲོལ་ཏེ། </s>
  </p>
  <p id="445">
    <s id="445:1">དེ་ཡོངས་སུ་མི་རྟོག་ [272a.3]གོ ། ཡོངས་སུ་མི་རྟོག་པས་མི་རྟོག་རྣམ་པར་མི་རྟོག་གོ །</s>
  </p>
  <p id="446">
    <s id="446:1">ཅི་ལ་མི་རྟོག་ཅེ་ན། </s>
  </p>
  <p id="447">
    <s id="447:1">ང་དང་ངའི་ཞེས་མི་རྟོག་སྟེ། </s>
  </p>
  <p id="448">
    <s id="448:1">དེ་མི་སོགས་ཤིང་སོགས་པར་མི་བྱེད་ལ་སྤོངས་ཞིང་མི་ལེན་ཏོ། ། སྤངས་པས་ཡོངས་སུ་མྱ་ངན་ལས་འདས་སོ། །</s>
  </p>
  <p id="449">
    <s id="449:1">གྲོལ་ལོ། །བྱུང་ངོ་། ། རབ་ཏུ་རྣམ་པར་ [272a.4]གྲོལ་ལོ། །བྲལ་ལོ། །</s>
    <s id="449:2">གང་ལས་བྱུང་ཞེ་ན།</s>
  </p>
  <p id="450">
    <s id="450:1">སྡུག་བསྔལ་ཐམས་ཅད་ལས་བྱུང་ངོ་། །</s>
  </p>
  <p id="451">
    <s id="451:1">ཁྱིམ་བདག་ཁྱེད་རྣམས་འབྱུང་བར་འདོད་ན། </s>
  </p>
  <p id="452">
    <s id="452:1">ཆོས་གང་ཡང་བླང་བར་མི་བྱའོ། །</s>
  </p>
  <p id="453">
    <s id="453:1">དེ་ཅིའི་ཕྱིར་ཞེ་ན།</s>
    <s id="453:2">ཁྱིམ་བདག་རྣམས་ལེན་པས་ནི་སྲིད་པར་འགྱུར་རོ། །མི་ལེན་པས་ནི་སྲིད་པ་མེད་ [272a.5]དོ། །</s>
  </p>
  <p id="454">
    <s id="454:1">དེ་ལ་ཁྱིམ་བདག་རྣམས་མིག་ཡོངས་སུ་མྱ་ངན་ལས་འདས་པ་མ་ཡིན་ནོ། །</s>
  </p>
  <p id="455">
    <s id="455:1">གོང་མ་བཞིན་དུ་སྦྱར་ཏེ། </s>
  </p>
  <p id="456">
    <s id="456:1">རྣ་བ་དང་སྣ་དང་ལྕེ་དང་ལུས་དང་ཡིད་ཀྱི་བར་དུ་ཡོངས་སུ་མྱ་ངན་ལས་འདས་པ་མ་ཡིན་པ་ནས། </s>
  </p>
  <p id="457">
    <s id="457:1">རྣམ་པར་ཤེས་པའི་ཁམས་ཀྱི་བར་དུ་ཡོངས་སུ་མྱ་ངན་ལས་འདས་ [272a.6]པ་མ་ཡིན་མོད་ཀྱི།</s>
    <s id="457:2">ཁྱིམ་བདག་རྣམས་གང་རྣམ་པར་ཤེས་པ་ལ་བརྟེན་ཏེ།</s>
  </p>
  <p id="458">
    <s id="458:1">ང་དང་ངའི་ཞེས་ཡང་དག་པ་མ་ཡིན་པར་འཛིན་པ་དེ་དང་བྲལ་བ་དེ་ནི་ཡོངས་སུ་མྱ་ངན་ལས་འདས་པའོ། </s>
  </p>
  <p id="459">
    <s id="459:1">གང་དང་བྲལ་ན་ཡོངས་སུ་མྱ་ངན་ལས་འདས་པ་ཡིན་ཞེ་ན། </s>
  </p>
  <p id="460">
    <s id="460:1">འདོད་ཆགས་དང་བྲལ་བ་ནི་ [272a.7]ཡོངས་སུ་མྱ་ངན་ལས་འདས་པའོ། </s>
  </p>
  <p id="461">
    <s id="461:1">ཞེ་སྡང་དང་བྲལ་བ་ནི་ཡོངས་སུ་མྱ་ངན་ལས་འདས་པའོ། །</s>
  </p>
  <p id="462">
    <s id="462:1">གཏི་མུག་དང་བྲལ་བ་ནི་ཡོངས་སུ་མྱ་ངན་ལས་འདས་པའོ། །</s>
  </p>
  <p id="463">
    <s id="463:1">མི་ཤེས་པ་དང་བྲལ་བ་ནི་ཡོངས་སུ་མྱ་ངན་ལས་འདས་པ་སྟེ། </s>
  </p>
  <p id="464">
    <s id="464:1">ཡང་ཁྱིམ་བདག་རྣམས་མི་ཤེས་པ་ནི་འདས་པ་ [272b.1]དང་། ད་ལྟར་དང་། མ་འོངས་པ་ལ་མེད་པར་གྱུར་པ་མ་ཡིན་མོད་ཀྱི། མི་ཤེས་པ་དང་བྲལ་ནས་ཤེས་པ་སྐྱེས་སོ། །</s>
  </p>
  <p id="465">
    <s id="465:1">ཁྱིམ་བདག་རྣམས་དེ་ལ་ཤེས་པ་གང་ཞེ་ན། </s>
  </p>
  <p id="466">
    <s id="466:1">འདི་ལྟ་སྟེ། ཟད་པ་ཤེས་པའོ། །</s>
  </p>
  <p id="467">
    <s id="467:1">དེ་ལ་ཟད་པ་ཤེས་པ་གང་ཞེ་ན། </s>
  </p>
  <p id="468">
    <s id="468:1">ཟད་པ་ཤེས་པ་ནི་འདས་པ་མ་ཡིན། </s>
  </p>
  <p id="469">
    <s id="469:1">ཟད་པ་ [272b.2]ཤེས་པ་ནི་མ་འོངས་པ་མ་ཡིན། </s>
  </p>
  <p id="470">
    <s id="470:1">ཟད་པ་ཤེས་པ་ནི་ད་ལྟར་བྱུང་བ་མ་ཡིན་མོད་ཀྱི།</s>
    <s id="470:2">ཁྱིམ་བདག་རྣམས་མིག་ལ་བརྟེན་ཏེ།</s>
  </p>
  <p id="471">
    <s id="471:1">མི་ཤེས་པ་དང་བྲལ་ནས་ཤེས་པ་སྐྱེས་པར་གྱུར་པ་དེ་ནི་མི་ཤེས་པ་དང་བྲལ་བའི་ཤེས་པའོ། </s>
  </p>
  <p id="472">
    <s id="472:1">མིག་ལ་བརྟེན་ཏེ་མི་ཤེས་པ་དང་བྲལ་ནས་ཤེས་པ་སྐྱེས་ [272b.3]ཀྱང་ཤེས་པའི་དབྱིངས་ནི་ངའི་བ་མ་ཡིན་ནོ། །</s>
  </p>
  <p id="473">
    <s id="473:1">གང་ངའི་བ་མ་ཡིན་པ་དེ་ཡོངས་སུ་མ་བཟུང་བའོ། །</s>
  </p>
  <p id="474">
    <s id="474:1">གང་ཡོངས་སུ་མ་བཟུང་བ་དེ་སྤངས་པའོ། །</s>
  </p>
  <p id="475">
    <s id="475:1">གང་སྤངས་པ་དེ་གྲོལ་བའོ། །</s>
  </p>
  <p id="476">
    <s id="476:1">གང་ལས་གྲོལ་ཞེ་ན། </s>
  </p>
  <p id="477">
    <s id="477:1">བདག་ཏུ་འཛིན་པ་ལས་གྲོལ། </s>
  </p>
  <p id="478">
    <s id="478:1">སེམས་ཅན་དུ་འཛིན་པ་དང་། སྲོག་ཏུ་ [272b.4]འཛིན་པ་དང་། གང་ཟག་ཏུ་འཛིན་པ་དང་། ཆད་པར་འཛིན་པ་དང་། རྟག་པར་འཛིན་པ་ལས་གྲོལ། </s>
  </p>
  <p id="479">
    <s id="479:1">ཡོངས་སུ་རྟོག་པ་ལས་གྲོལ་ཏེ། </s>
  </p>
  <p id="480">
    <s id="480:1">དེ་ཡོངས་སུ་མི་རྟོག་གོ །</s>
  </p>
  <p id="481">
    <s id="481:1">ཡོངས་སུ་མི་རྟོག་པས་མི་རྟོག་རྣམ་པར་མི་རྟག་གོ །</s>
  </p>
  <p id="482">
    <s id="482:1">ཅི་ལ་མི་རྟོག་ཅེ་ན། </s>
  </p>
  <p id="483">
    <s id="483:1">ང་ཞེས་མི་རྟོག་ངའི་ཞེས་མི་རྟོག་ [272b.5]སྟེ། </s>
  </p>
  <p id="484">
    <s id="484:1">དེ་མི་སོགས་ཤིང་སོགས་པ་མེད་དེ། </s>
  </p>
  <p id="485">
    <s id="485:1">ལེན་པ་མེད་ཅིང་སྤངས་པས་ཡོངས་སུ་མྱ་ངན་ལས་འདས་སོ། །</s>
  </p>
  <p id="486">
    <s id="486:1">གྲོལ་ལོ། །བྱུང་ངོ་། །</s>
  </p>
  <p id="487">
    <s id="487:1">རབ་ཏུ་རྣམ་པར་གྲོལ་ལོ། །བྲལ་ལོ། །གང་ལས་བྱུང་ཞེ་ན། </s>
  </p>
  <p id="488">
    <s id="488:1">སྡུག་བསྔལ་ཐམས་ཅད་ལས་བྱུང་ངོ་། །</s>
  </p>
  <p id="489">
    <s id="489:1">ཁྱིམ་བདག་ཁྱེད་རྣམས་འབྱུང་ [272b.6]བར་འདོད་ན་ཆོས་གང་ཡང་བླང་བར་མི་བྱའོ། །</s>
  </p>
  <p id="490">
    <s id="490:1">དེ་ཅིའི་ཕྱིར་ཞེ་ན། ཁྱིམ་བདག་རྣམས་ལེན་པས་ནི་སྲིད་པར་འགྱུར་གྱི། མི་ལེན་པས་ནི་མ་ཡིན་ནོ། །</s>
  </p>
  <p id="491">
    <s id="491:1">དེ་ནས་བཅོམ་ལྡན་འདས་ཀྱིས་དོན་འདི་ཉིད་རྒྱ་ཆེར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="492">
    <s id="492:1">ལེན་པ་ [272b.7]ལས་ནི་འཇིགས་སྐྱེ་སྟེ། །</s>
    <s id="492:2">དེ་ཕྱིར་ངན་འགྲོར་འགྲོ་བར་འགྱུར། །</s>
    <s id="492:3">འཇིགས་བཅས་གནས་ནི་འདི་མཐོང་ནས། །</s>
    <s id="492:4">མཁས་པས་དེ་ནི་མི་ལེན་ཏོ། །</s>
  </p>
  <p id="493">
    <s id="493:1">ལམ་གང་ཉིད་ལ་བསྒོམ་བྱ་བ། །</s>
    <s id="493:2">ཤེས་རབ་ཀྱིས་ནི་དེ་བལྟ་སྟེ། །</s>
    <s id="493:3">ཤེས་རབ་ཀྱིས་ནི་མཐོང་འགྱུར་བས། །</s>
    <s id="493:4">རྣམ་པ་གཞན་དུ་མི་འགྱུར་ [273a.1]རོ། །</s>
    <s id="493:5">སྐྱེ་མཆེད་ཐམས་ཅད་སྟོང་པ་སྟེ། །</s>
    <s id="493:6">སྙིང་པོ་མེད་པ་གཡོ་ཞིང་གསོག །</s>
    <s id="493:7">སྐྱེ་དགུ་རྣམས་ནི་སྲེད་པས་བསླུས། །དེ་ལ་ཆགས་པར་མི་བྱའོ། །</s>
  </p>
  <p id="494">
    <s id="494:1">ཆོས་རྣམས་སྟོང་པར་ངས་མཁྱེན་ཏེ། །</s>
    <s id="494:2">ཆོས་རྣམས་སྙིང་པོ་མེད་པར་མཁྱེན། །</s>
    <s id="494:3">བདེ་བརྙེས་མྱ་ངན་མི་མཛད་དེ། ། [273a.2]ངས་ནི་མི་གཡོ་བདེ་བ་བརྙེས། །</s>
    <s id="494:4">གང་གིས་འདི་ལྟར་ཆོས་རྣམས་ཀུན། །སྟོང་པ་ཉིད་དུ་ཤེས་པ་དེ། །</s>
    <s id="494:5">སྡུག་བསྔལ་དག་ནི་ཀུན་ལས་ཐར། །</s>
    <s id="494:6">དེ་ལ་རྩོད་པ་མེད་པ་ཡིན། །</s>
  </p>
  <p id="495">
    <s id="495:1">འདོད་པ་འདི་ནི་ཡོངས་སུ་འཛིན་ཀུན་དང་། །</s>
    <s id="495:2">གཙེ་བ་ཐམས་ཅད་ཀྱི་ཡང་སྐྱེད་པ་ཡིན། །</s>
    <s id="495:3">ཡོངས་སུ་ [273a.3]འཛིན་པ་དག་ལས་ལེན་པར་གསུངས། །</s>
    <s id="495:4">ལེན་པ་དག་ལས་སྲིད་པ་འབྱུང་བར་འགྱུར། །</s>
  </p>
  <p id="496">
    <s id="496:1">སྲིད་པ་ལས་ནི་རྫོགས་སྐྱེ་སྐྱེ་བ་སྟེ། ། དེ་ནི་འཇུག་པ་དག་དང་འགྲུབ་པར་འགྱུར། །</s>
    <s id="496:2">སྐྱེས་ནས་ནད་དང་རྒ་དང་འཆི་བ་དང་། །མི་འདོད་སྡུག་བསྔལ་ཆེན་པོ་གཞན་དག་གནོད། །</s>
    <s id="496:3">[273a.4]འདོད་པ་མེད་ན་ལེན་པ་ཡོད་མ་ཡིན། །</s>
    <s id="496:4">ལེན་པ་མེད་ན་སྲིད་པར་མི་འགྱུར་ཏེ། །</s>
    <s id="496:5">སྲིད་པ་མངོན་པར་འགྲུབ་པ་ལས་འདས་པ་ནི། །སྐྱེ་རྒ་ན་དང་འཆི་བར་མི་འགྱུར་རོ། །</s>
    <s id="496:6">དེ་ཕྱིར་ཁྱེད་ཀུན་གཅིག་ཏུ་འདུས་གྱུར་ནས། །</s>
    <s id="496:7">ཡོངས་སུ་འཛིན་པ་རྣམ་པར་སྤང་བྱོས་ལ། །</s>
    <s id="496:8">བུ་དང་ཆུང་ [273a.5]མ་དག་ལ་དགའ་སྤོངས་ཏེ། །</s>
    <s id="496:9">དགེ་སློང་ཚུལ་འདི་མྱུར་དུ་བླང་བར་བྱོས། །</s>
  </p>
  <p id="497">
    <s id="497:1">ཤེས་ཀྱི་ཁེ་འདོད་རྙེད་པ་འདོད་མ་བྱེད། །</s>
    <s id="497:2">ངན་ངོན་ཙམ་དག་གིས་ནི་ཆོག་བྱོས་ལ། །</s>
    <s id="497:3">གདོལ་པ་དག་དང་འདྲ་བའི་དམའ་སེམས་ཀྱིས། །</s>
    <s id="497:4">གཞན་གྱི་གྲོང་དུ་ཉེ་བར་འགྲོ་བར་བྱ། །</s>
  </p>
  <p id="498">
    <s id="498:1">ང་ནི་ཚུལ་ཁྲིམས་[273a.6]ལྡན་ཞེས་བདག་མ་སྙེམས། །</s>
    <s id="498:2">འདི་ནི་ཚུལ་ཁྲིམས་ངན་ཞེས་གཞན་མ་བརྙས། །</s>
    <s id="498:3">ཚུལ་ཁྲིམས་ཙམ་གྱིས་གཞན་ལ་གང་བརྙས་པ། །</s>
    <s id="498:4">སྙེམས་ཕྱིར་དེ་ནི་ཚུལ་ཁྲིམས་འཆལ་ཅེས་བྱ། །</s>
  </p>
  <p id="499">
    <s id="499:1">ཇི་ལྟར་རི་དགས་དག་ནི་རྒྱས་ཟིན་པ། །</s>
    <s id="499:2">དེ་དག་ཉིད་དུ་དེ་ཟིན་གསོད་པ་ལྟར། །</s>
    <s id="499:3">དེ་བཞིན་ [273a.7]བདུད་ཀྱི་ཞགས་པས་ཟིན་པ་དེ། །</s>
    <s id="499:4">སྙེམས་པ་དེ་ཉིད་ཀྱིས་ནི་དེ་བཅོམ་མོ། །</s>
    <s id="499:5">འཕྱ་བའི་བསམ་པ་ཅན་གྱི་གང་ཟག་དག །</s>
    <s id="499:6">གཞན་ལ་བརྙས་པས་བདག་ཉིད་ཉམས་པར་བྱེད། །</s>
    <s id="499:7">དེ་བས་ཚུལ་ཁྲིམས་འཆལ་ལའང་མི་བརྙས་ན། །</s>
    <s id="499:8">ཁྲིམས་ལྡན་ཚངས་པར་སྤྱོད་ལ་སྨོས་ཅི་ [273b.1]དགོས། །</s>
  </p>
  <p id="500">
    <s id="500:1">དྲང་སྲོང་དེས་པའི་རྗེས་སུ་སློབ་པ་དག །</s>
    <s id="500:2">རྣམ་པར་གྲོལ་བ་ཞི་བ་འདི་ཚོལ་ཞིང་། །</s>
    <s id="500:3">ལུས་དང་སྲོག་རྣམས་ལ་ཡང་མི་ལྟ་བར། །</s>
    <s id="500:4">རྟག་ཏུ་དབེན་པ་དགོན་པར་གནས་པར་བྱ། །</s>
  </p>
  <p id="501">
    <s id="501:1">གནོད་པའི་རྩ་བ་གཅེར་བུའི་གསང་ཚིག་དང་། །འཇིག་རྟེན་རྒྱང་པན་གསང་ཚིག་ [273b.2]རྣམས་སྤོངས་ལ། །སྟོང་པ་ཉིད་དང་ལྡན་པར་གང་གསུངས་པ། །ཟབ་མོའི་ཆོས་ལ་དགའ་བ་བསྐྱེད་པར་བྱོས། །</s>
  </p>
  <p id="502">
    <s id="502:1">ནང་དང་ཕྱི་རོལ་དག་གི་སྐྱེ་མཆེད་ནི། །བཅུ་གཉིས་པོ་སྟེ་སེམས་ཀྱི་རྩ་བར་བཤད། །</s>
    <s id="502:2">དེ་དག་ཀུན་ཀྱང་ལས་ཀྱི་རྒྱུ་ལས་བྱུང་ངོ་། ། ལས་ཀྱང་ཡུན་རིང་སེམས་ [273b.3]པས་བཞག་པའོ། །</s>
  </p>
  <p id="503">
    <s id="503:1">མིག་དང་གཟུགས་གཉིས་ལ་ནི་བརྟེན་བྱས་ནས། ། རྐྱེན་རྣམས་ལས་ཀྱང་རྣམ་པར་ཤེས་པ་སྐྱེ། །</s>
    <s id="503:2">འདུ་བ་མ་ཚང་བས་ནི་ནུབ་གྱུར་ཏེ། །</s>
    <s id="503:3">ཇི་ལྟར་ཤིང་མེད་མེ་ནི་མི་འབར་བཞིན། །</s>
    <s id="503:4">དེ་ལྟར་ཆོས་འདི་ཐམས་ཅད་རབ་སྐྱེས་པ། །</s>
    <s id="503:5">ཕན་ཚུན་འདུས་པ་ [273b.4]ལས་ནི་འབྱུང་བར་འགྱུར། །</s>
    <s id="503:6">བྱེད་པ་པོ་དང་ཚོར་བ་མི་དམིགས་ཏེ། །</s>
    <s id="503:7">བྱ་བ་དག་ནི་སྒྱུ་མ་ལྟ་བུར་སྣང་། །</s>
  </p>
  <p id="504">
    <s id="504:1">ངས་ནི་ནང་དང་ཕྱི་རོལ་ཆོས་རྣམས་ཀུན། །</s>
    <s id="504:2">སྟོང་པ་ཉིད་དེ་སྒྱུ་མ་འདྲ་བར་མཁྱེན། །</s>
    <s id="504:3">བྱིས་པ་མི་ཤེས་ལོག་པར་འཛིན་པ་དག །</s>
    <s id="504:4">ང་དང་ང་ཡི་ཞེས་ཀྱང་རྣམ་པར་རྟོག །</s>
  </p>
  <p id="505">
    <s id="505:1">[273b.5]མིག་ནི་ནང་ན་ཅུང་ཟད་ཡོད་མ་ཡིན། །</s>
    <s id="505:2">ཕྱི་རོལ་གང་དུའང་སེམས་ཅན་མི་དམིགས་ཏེ། །</s>
    <s id="505:3">མིག་ནི་བདག་མེད་བྱེད་མེད་སྲོག་མེད་དེ། །</s>
    <s id="505:4">ཆོས་རྣམས་ཀུན་ཀྱང་དེ་ལྟར་ཤེས་པར་བྱོས། །</s>
  </p>
  <p id="506">
    <s id="506:1">མིག་ནི་སེམས་ཤིང་གྲོལ་བར་འདོད་མ་ཡིན། །</s>
    <s id="506:2">དེ་བཞིན་རྣ་བ་དང་ནི་སྣ་དང་ལྕེ། །ལུས་དང་ [273b.6]ཡིད་དང་གཟུགས་ཀྱང་བྱེད་མེད་དེ། །</s>
    <s id="506:3">ཆོས་རྣམས་ཐམས་ཅད་དེ་དང་འདྲ་བར་ལྟོས། །</s>
  </p>
  <p id="507">
    <s id="507:1">ཇི་ལྟར་རྒྱ་མཚོ་དག་གི་ཆུ་ལས་ནི། །</s>
    <s id="507:2">དབུ་བ་རྡོས་པ་ཆེན་པོ་མང་བྱུང་བ། །</s>
    <s id="507:3">དེ་ལ་མིག་ལྡན་ཚུལ་བཞིན་ངེས་བརྟགས་ན། །</s>
    <s id="507:4">དབུ་བ་རྡོས་པ་ཉམ་ཆུང་སྙིང་པོ་མེད། །</s>
  </p>
  <p id="508">
    <s id="508:1">དེ་བཞིན་ཕུང་པོ་ལྔ་ཡི་ངོ་བོ་ [273b.7]ཉིད། །</s>
    <s id="508:2">དབུ་བ་ལྟ་བུར་ཉམ་ཆུང་གང་ཤེས་པ། །</s>
    <s id="508:3">གཙེ་བ་ཐམས་ཅད་དང་ནི་སྐྱེ་བ་དང་། །རྒ་དང་མྱ་ངན་གཙེ་ལས་གྲོལ་བར་འགྱུར། །</s>
  </p>
  <p id="509">
    <s id="509:1">གང་དག་ང་ཡི་བསྟན་ལ་རབ་བྱུང་ནས། །</s>
    <s id="509:2">ཆོས་ཀུན་སྒྱུ་མ་ལྟ་བུར་ཤེས་པ་དེ། །</s>
    <s id="509:3">ཡུལ་གྱི་བསོད་སྙོམས་འབྲས་བུ་ཡོད་པར་ཟ། །</s>
    <s id="509:4">དེ་ནི་ཕྱོགས་ [274a.1]བཅུའི་སངས་རྒྱས་མཆོད་པར་བྱེད། །</s>
  </p>
  <p id="510">
    <s id="510:1">དེ་ནས་ཁྱིམ་བདག་ལྔ་བརྒྱ་ཙམ་པོ་ས་ཕྱོགས་དེ་ཉིད་ན་གནས་པ་དེ་དག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ །</s>
  </p>
  <p id="511">
    <s id="511:1">འདི་ལྟ་སྟེ་དཔེར་ན་གོས་དོག་པ་ནག་པོ་དང་བྲལ་བ་ཚོན་དུ་བཅུག་ན་མྱུར་དུ་ཚོན་འཛིན་ [274a.2]པ་དེ་བཞིན་དུ་ཁྱིམ་བདག་ལྔ་བརྒྱ་ཙམ་པོ་ས་ཕྱོགས་དེ་ཉིད་ན་གནས་པ་དེ་དག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ །</s>
  </p>
  <p id="512">
    <s id="512:1">དེ་ནས་བཅོམ་ལྡན་འདས་ཀྱིས་ཁྱིམ་བདག་ལྔ་བརྒྱ་ཙམ་པོ་དེ་དག་ལ་ཆོས་ཀྱི་གཏམ་གྱིས་ཡང་དག་པར་བསྟན།  ཡང་དག་ [274a.3]པར་གཟེངས་བསྟོད། ཡང་དག་པར་རབ་ཏུ་དགའ་བར་བྱས་སོ། །</s>
  </p>
  <p id="513">
    <s id="513:1">དེ་ལ་བཅོམ་ལྡན་འདས་ཀྱི་ཆོས་ཀྱི་གཏམ་ནི་འདི་ཡིན་ཏེ།</s>
    <s id="513:2">ཁྱིམ་བདག་རྣམས་</s>
    <s id="513:3">མིག་ཀུན་ཏུ་འབར་ཏེ།</s>
  </p>
  <p id="514">
    <s id="514:1">ཅིས་ཀུན་ཏུ་འབར་ཞེ་ན། </s>
  </p>
  <p id="515">
    <s id="515:1">འདོད་ཆགས་ཀྱི་མེ་དང་།</s>
    <s id="515:2">ཞེ་སྡང་གི་མེ་དང་།</s>
    <s id="515:3">གཏི་མུག་གི་མེས་ཀུན་ཏུ་འབར་ [274a.4]རོ། །</s>
    <s id="515:4">སྐྱེ་བ་དང་།</s>
    <s id="515:5">རྒ་བ་དང་།</s>
    <s id="515:6">ན་བ་དང་།</s>
    <s id="515:7">འཆི་བ་དང་།</s>
    <s id="515:8">མྱ་ངན་དང་།</s>
    <s id="515:9">སྨྲེ་སྔགས་འདོན་པ་དང་།</s>
    <s id="515:10">སྡུག་བསྔལ་བ་དང་།</s>
    <s id="515:11">ཡིད་མི་བདེ་བ་དང་། འཁྲུག་པས་ཀུན་ཏུ་འབར་ཏེ</s>
  </p>
  <p id="516">
    <s id="516:1">བདག་གིར་བྱ་བ་སྡུག་བསྔལ་ལོ་ཞེས་བཤད་དོ། །</s>
  </p>
  <p id="517">
    <s id="517:1">ཁྱིམ་བདག་རྣམས་རྣ་བ་དང་། སྣ་དང་། ལྕེ་དང་། [274a.5]ལུས་དང་། ཡིད་ཀྱི་བར་དུ་ཀུན་ཏུ་འབར་ཏེ། </s>
  </p>
  <p id="518">
    <s id="518:1">ཅིས་ཀུན་ཏུ་འབར་ཞེ་ན། </s>
  </p>
  <p id="519">
    <s id="519:1">འདོད་ཆགས་ཀྱི་མེ་དང་།</s>
    <s id="519:2">ཞེ་སྡང་གི་མེ་དང་།</s>
    <s id="519:3">གཏི་མུག་གི་མེ་དང་།</s>
    <s id="519:4">སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་ [274a.6]དང་། འཁྲུག་པས་ཀུན་ཏུ་འབར་ཏེ</s>
    <s id="519:5">བདག་གིར་བྱ་བ་སྡུག་བསྔལ་ལོ་ཞེས་བཤད་དོ། །</s>
  </p>
  <p id="520">
    <s id="520:1">ཁྱིམ་བདག་རྣམས་གཟུགས་ཀུན་ཏུ་འབར་ཏེ། </s>
  </p>
  <p id="521">
    <s id="521:1">ཅིས་ཀུན་ཏུ་འབར་ཞེ་ན། </s>
  </p>
  <p id="522">
    <s id="522:1">འདོད་ཆགས་ཀྱི་མེ་དང་། ཞེ་སྡང་གི་མེ་དང་། གཏི་མུག་གི་མེས་ཀུན་ཏུ་འབར་རོ། །</s>
    <s id="522:2">དེ་ལྟར་སྒྲ་དང་། དྲི་ [274a.7]དང་། རོ་དང་། རེག་བྱ་དང་། ཆོས་རྣམས་ཀྱང་གོང་མ་བཞིན་དུ་སྦྱར་རོ། །</s>
    <s id="522:3">ཁྱིམ་བདག་རྣམས་གཟུགས་ཀྱི་ཕུང་པོ་ཀུན་ཏུ་འབར་ཏེ</s>
  </p>
  <p id="523">
    <s id="523:1">ཅིས་ཀུན་ཏུ་འབར་ཞེ་ན།</s>
  </p>
  <p id="524">
    <s id="524:1">འདོད་ཆགས་ཀྱི་མེ་དང་། ཞེ་སྡང་གི་མེ་དང་། གཏི་མུག་གི་མེས་ཀུན་ཏུ་འབར་རོ། །</s>
    <s id="524:2">ཚོར་བའི་ཕུང་པོ་དང་། [274b.1]འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོ་ཡང་དེ་བཞིན་ནོ། །</s>
  </p>
  <p id="525">
    <s id="525:1">ཁྱིམ་བདག་རྣམས་སའི་ཁམས་ཀུན་ཏུ་འབར་ཏེ། </s>
  </p>
  <p id="526">
    <s id="526:1">ཅིས་ཀུན་ཏུ་འབར་ཞེ་ན། </s>
  </p>
  <p id="527">
    <s id="527:1">འདོད་ཆགས་ཀྱི་མེ་དང་། ཞེ་སྡང་གི་མེ་དང་། གཏི་མུག་གི་མེས་ཀུན་ཏུ་འབར་རོ། །</s>
    <s id="527:2">ཁྱིམ་ [274b.2]བདག་རྣམས་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་ཀུན་ཏུ་འབར་ཏེ</s>
  </p>
  <p id="528">
    <s id="528:1">ཅིས་ཀུན་ཏུ་འབར་ཞེ་ན། </s>
  </p>
  <p id="529">
    <s id="529:1">འདོད་ཆགས་ཀྱི་མེ་དང་། ཞེ་སྡང་གི་མེ་དང་། གཏི་མུག་གི་མེས་ཀུན་ཏུ་འབར་རོ། །</s>
    <s id="529:2">སྐྱེ་བ་དང་། རྒ་བ་དང་། ན་བ་དང་། འཆི་ [274b.3]བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པས་ཀུན་ཏུ་འབར་ཏེ</s>
  </p>
  <p id="530">
    <s id="530:1">བདག་གིར་བྱ་བ་སྡུག་བསྔལ་ལོ་ཞེས་བཤད་དོ། །</s>
  </p>
  <p id="531">
    <s id="531:1">དེ་བས་ན་ཁྱིམ་བདག་རྣམས་མིག་བླང་བར་མི་བྱའོ། ། ཞེས་ཁྱིམ་བདག་རྣམས་དེ་ལྟར་བསླབ་ [274b.4]པར་བྱའོ། །</s>
  </p>
  <p id="532">
    <s id="532:1">དེ་བཞིན་དུ་ཁྱིམ་བདག་རྣམས་རྣ་བ་དང་། སྣ་དང་། ལྕེ་དང་། ལུས་དང་། ཡིད་བླང་བར་མི་བྱའོ་ཞེས་དེ་ལྟར་བསླབ་པར་བྱའོ། །</s>
  </p>
  <p id="533">
    <s id="533:1">དེ་བས་ན་ཁྱིམ་བདག་རྣམས་གཟུགས་བླང་བར་མི་བྱ།</s>
    <s id="533:2">སྒྲ་དང་། དྲི་དང་། རོ་དང་། རེག་བྱ་དང་། ཆོས་བླང་བར་མི་བྱའོ་ཞེས་ [274b.5]དེ་ལྟར་བསླབ་པར་བྱའོ། །</s>
  </p>
  <p id="534">
    <s id="534:1">ཁྱིམ་བདག་རྣམས་གཟུགས་ཀྱི་ཕུང་པོ་བླང་བར་མི་བྱ།</s>
    <s id="534:2">ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་། རྣམ་པར་ཤེས་པའི་ཕུང་པོ་བླང་བར་མི་བྱའོ། ། ཞེས་དེ་ལྟར་བསླབ་པར་བྱའོ། །</s>
  </p>
  <p id="535">
    <s id="535:1">དེ་བས་ན་ཁྱིམ་བདག་རྣམས་ [274b.6]སའི་ཁམས་བླང་བར་མི་བྱ།</s>
    <s id="535:2">ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་བླང་བར་མི་བྱའོ་ཞེས་དེ་ལྟར་བསླབ་པར་བྱའོ། ། དེ་བས་ན་ཁྱིམ་བདག་རྣམས་རྣམ་པར་ཤེས་པའི་ཁམས་བླང་བར་མི་བྱའོ་ཞེས་དེ་ལྟར་བསླབ་པར་བྱའོ། །</s>
  </p>
  <p id="536">
    <s id="536:1">དེ་བས་ན་ [274b.7]ཁྱིམ་བདག་རྣམས་འཇིག་རྟེན་འདི་བླང་བར་མི་བྱ། </s>
  </p>
  <p id="537">
    <s id="537:1">འཇིག་རྟེན་ཕ་རོལ་བླང་བར་མི་བྱའོ་ཞེས་ཁྱིམ་བདག་རྣམས་དེ་ལྟར་བསླབ་པར་བྱའོ། །</s>
  </p>
  <p id="538">
    <s id="538:1">ཁྱིམ་བདག་ཁྱེད་རྣམས་ནམ་མིག་མི་ལེན་ཅིང་། རྣ་བ་དང་། སྣ་དང་། ལྕེ་དང་། ལུས་དང་། ཡིད་མི་ལེན་པ་དེ་ན་ཁྱེད་རྣམས་མིག་ནས་ཡིད་ཀྱི་ [275a.1]བར་ལ་མི་གནས་པར་འགྱུར་རོ། །</s>
    <s id="538:2">ཁྱིམ་བདག་ཁྱེད་རྣམས་ནམ་གཟུགས་མི་ལེན་ཅིང་། སྒྲ་དང་། དྲི་དང་། རོ་དང་། རེག་བྱ་དང་། ཆོས་རྣམས་མི་ལེན་པ་དེ་ན་ཁྱེད་རྣམས་ཆོས་ཐམས་ཅད་ལ་མི་གནས་པར་འགྱུར་རོ། །</s>
    <s id="538:3">ཁྱིམ་བདག་ཁྱེད་རྣམས་ནམ་གཟུགས་ཀྱི་ [275a.2]ཕུང་པོ་མི་ལེན་ཅིང་ཚོར་བའི་ཕུང་པོ་དང་། འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་མི་ལེན་པ་དེ་ན་ཁྱེད་རྣམས་ཕུང་པོ་རྣམས་ལ་མི་གནས་པར་འགྱུར་རོ། །ཁྱིམ་བདག་ཁྱེད་རྣམས་རྣམ་པར་ཤེས་པའི་ཕུང་པོ་མི་ལེན་པ་དེ་ན་ཁྱེད་རྣམས་རྣམ་པར་ཤེས་པའི་ཕུང་པོ་ལ་མི་གནས་ [275a.3]པར་འགྱུར་རོ། །</s>
    <s id="538:4">ཁྱིམ་བདག་ཁྱེད་རྣམས་ནམ་སའི་ཁམས་མི་ལེན་ཅིང་ཆུའི་ཁམས་དང་། མེའི་ཁམས་དང་། རླུང་གི་ཁམས་དང་། ནམ་མཁའི་ཁམས་མི་ལེན་པ་དེ་ན་ཁྱེད་རྣམས་ཁམས་རྣམས་ལ་མི་གནས་པར་འགྱུར་རོ། །ཁྱིམ་བདག་ཁྱེད་རྣམས་ནམ་རྣམ་པར་ཤེས་པའི་ [275a.4]ཁམས་མི་ལེན་པ་དེ་ན་ཁྱེད་རྣམས་རྣམ་པར་ཤེས་པའི་ཁམས་ལ་མི་གནས་པར་འགྱུར་རོ། །</s>
    <s id="538:5">ཁྱིམ་བདག་ཁྱེད་རྣམས་ནམ་འཇིག་རྟེན་འདི་མི་ལེན་ཅིང་འཇིག་རྟེན་ཕ་རོལ་མི་ལེན་པ་དེ་ན་ཁྱེད་རྣམས་འཇིག་རྟེན་ཐམས་ཅད་ལ་མི་གནས་པར་འགྱུར་རོ། །</s>
    <s id="538:6">ཁྱིམ་བདག་ཁྱེད་རྣམས་ནམ་ཆོས་ [275a.5]ཐམས་ཅད་མི་ལེན་པ་དེ་ན་ཁྱེད་རྣམས་ཆོས་ཐམས་ཅད་ལ་མི་གནས་པར་འགྱུར་རོ། །</s>
    <s id="538:7">ཁྱིམ་བདག་ཁྱེད་རྣམས་ནམ་ཆོས་ཐམས་ཅད་ལ་མི་གནས་པ་དེ་ན་ཁྱེད་རྣམས་མི་འབྱུང་མི་འཇིག་གོ །</s>
  </p>
  <p id="539">
    <s id="539:1">ཁྱེད་རྣམས་ནམ་མི་འབྱུང་མི་འཇིག་པ་དེ་ན་ཁྱེད་རྣམས་སྐྱེ་བ་དང་། རྒ་བ་དང་། ན་བ་དང་། [275a.6]འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་རྣམས་ལས་ཡོངས་སུ་ཐར་བར་འགྱུར་ཏེ སྡུག་བསྔལ་ལས་ཡོངས་སུ་ཐར་བར་འགྱུར་རོ་ཞེས་བཤད་དོ། །</s>
  </p>
  <p id="540">
    <s id="540:1">དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱ་ཆེར་བསྟན་པའི་ [275a.7]ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="541">
    <s id="541:1">སྐྱེ་བ་དང་ནི་འཆི་བ་ཡིས། །འཇིག་རྟེན་འདི་ཀུན་ཀུན་ནས་འབར། །</s>
    <s id="541:2">བྱིས་པ་སྐྱབས་མེད་གཙེ་བ་སྟེ། །</s>
    <s id="541:3">དེ་དག་འཕགས་པའི་ལམ་ལས་ཉམས། །</s>
    <s id="541:4">བརྒྱ་ལམ་འཇིག་རྟེན་སྣང་མཛད་པ། །</s>
    <s id="541:5">དེ་བཞིན་གཤེགས་པ་འབྱུང་ [275b.1]བར་འགྱུར། །</s>
    <s id="541:6">དལ་བ་ཆུད་ཟོས་མ་བྱེད་པར། །</s>
    <s id="541:7">བརྩོན་འགྲུས་བརྟན་པ་ཙམ་བྱོས་ཤིག །</s>
    <s id="541:8">གང་ལ་གནས་ཏེ་རྣམ་སྒོམ་པ། །</s>
    <s id="541:9">ཤེས་རབ་ཀྱིས་ནི་དེ་ཡང་ལྟོས། །</s>
    <s id="541:10">ཤེས་རབ་ཀྱིས་ནི་དེ་མཐོང་སྟེ། །</s>
    <s id="541:11">རྣམ་པ་གཞན་དུ་མི་འགྱུར་རོ། །</s>
    <s id="541:12">གང་ལ་གནས་ཏེ་སེམས་སྒོམ་པ། །</s>
    <s id="541:13">ཐམས་ཅད་ [275b.2]སྟོང་པར་ཤེས་པར་བྱ། །</s>
  </p>
  <p id="542">
    <s id="542:1">ཆོས་རྣམས་སྟོང་པར་རིག་ནས་ནི། །</s>
    <s id="542:2">བྱང་ཆུབ་ཉིད་ཀྱང་སྟོང་པ་ཡིན། །</s>
  </p>
  <p id="543">
    <s id="543:1">འདོད་ཆགས་ཞེ་སྡང་དེ་བཞིན་གཏི་མུག་དང་། །</s>
    <s id="543:2">མེ་གསུམ་དེ་དག་ཤིན་ཏུ་མི་བཟད་པ། །</s>
    <s id="543:3">དེས་ནི་འཇིག་རྟེན་འདི་ཀུན་རབ་འབར་ཡང་། །</s>
    <s id="543:4">བྱིས་པ་རིང་ནས་གཉིད་ལོག་ཁོང་མི་ཆུད། །</s>
  </p>
  <p id="544">
    <s id="544:1">[275b.3]སྐྱེ་དང་རྒ་དང་ན་དང་འཆི་བ་དང་། །</s>
    <s id="544:2">སྨྲེ་སྔགས་འདོན་དང་སྡུག་བསྔལ་ཡིད་མི་བདེས། །</s>
    <s id="544:3">འཇིག་རྟེན་འདི་དག་གཙེས་པར་རིག་ནས་ནི། །</s>
    <s id="544:4">ཆོས་རྣམས་ཀུན་ལ་གནས་པར་མ་བྱེད་ཅིག །</s>
  </p>
  <p id="545">
    <s id="545:1">དེ་ནས་བཅོམ་ལྡན་འདས་ལ་ཁྱིམ་བདག་ལྔ་བརྒྱ་ཙམ་པོ་དེ་དག་གིས་འདི་སྐད་ཅེས་གསོལ་ཏོ། །</s>
  </p>
  <p id="546">
    <s id="546:1">བཅོམ་ལྡན་ [275b.4]འདས་བདག་ཅག་རྣམས་ཀྱིས་བཅོམ་ལྡན་འདས་ལས་རབ་ཏུ་བྱུང་བ་རྙེད་པར་གྱུར་ཅིག །</s>
    <s id="546:2">བདག་ཅག་རྣམས་ཀྱིས་བདེ་བར་གཤེགས་པ་ལས་བསྙེན་པར་རྫོགས་པ་དགེ་སློང་གི་དངོས་པོ་རྙེད་པར་གྱུར་ཅིག །</s>
  </p>
  <p id="547">
    <s id="547:1">བཅོམ་ལྡན་འདས་ཀྱིས་དགེ་སློང་དག་ཚུར་ཤོག་ཅེས་གསུངས་པ་དང་།</s>
    <s id="547:2">དེ་ཉིད་ [275b.5]ཀྱིས་ཚེ་དང་ལྡན་པ་དེ་དག་རབ་ཏུ་བྱུང་བར་གྱུར་ཏེ། དེ་ཉིད་ཀྱིས་བསྙེན་པར་རྫོགས་པ་དང་། དེ་ཉིད་ཀྱིས་དགེ་སློང་གི་དངོས་པོར་གྱུར་ཏོ། །</s>
  </p>
  <p id="548">
    <s id="548:1">འདི་ལ་ཆོས་ཉིད་ནི་འདི་ཡིན་ཏེ་དེ་ལ་འདི་སྐད་ཅེས་བྱའོ། །</s>
  </p>
  <p id="549">
    <s id="549:1">དེ་དག་གིས་ནི་ངུར་སྨྲིག་བགོས། །</s>
  </p>
  <p id="550">
    <s id="550:1">དེ་དག་གིས་ནི་སྐྲ་ཡང་བྲེགས། །</s>
  </p>
  <p id="551">
    <s id="551:1">ཀུན་ཀྱང་ལྷུང་བཟེད་ [275b.6]ཐོགས་གྱུར་ནས། །</s>
  </p>
  <p id="552">
    <s id="552:1">དེ་ཉིད་དུ་ནི་དགྲ་བཅོམ་གྱུར། །</s>
  </p>
  <p id="553">
    <s id="553:1">སྟོན་པས་དགྲ་བཅོམ་རབ་མཁྱེན་ནས། ། དགེ་སློང་གི་ནི་དགེ་འདུན་དང་། །ལྷ་རྣམས་མདུན་དུ་མངོན་སུམ་དུ། །ཆེད་དུ་རྗོད་པ་ཆེད་དུ་རྗོད། །</s>
  </p>
  <p id="554">
    <s id="554:1">འཇིག་རྟེན་གྱི་ནི་མགོན་པོ་ལ། །སྔོན་ཆད་སྦྱིན་པ་བྱིན་པས་ན། །</s>
  </p>
  <p id="555">
    <s id="555:1">གང་ན་བདེ་བ་མང་ [275b.7]བ་དེར། །</s>
    <s id="555:2">ཤིན་ཏུ་དགའ་ཞིང་འོངས་པར་གྱུར། །</s>
  </p>
  <p id="556">
    <s id="556:1">དེ་དག་གིས་ནི་ང་མཐོང་ནས། །</s>
  </p>
  <p id="557">
    <s id="557:1">དད་པས་རབ་ཏུ་སྐྱེད་པར་གྱུར། །</s>
  </p>
  <p id="558">
    <s id="558:1">དེ་དག་སེམས་ནི་དང་བ་ལ། །</s>
    <s id="558:2">ཆོས་རྣམས་ཀྱི་ནི་མཆོག་བསྟན་ཏོ། །</s>
  </p>
  <p id="559">
    <s id="559:1">དགྲ་བཅོམ་གྱི་ནི་གསུངས་ཐོས་ནས། །</s>
  </p>
  <p id="560">
    <s id="560:1">བདག་ཏུ་ལྟ་བ་རྣམ་པར་བཤིག །</s>
  </p>
  <p id="561">
    <s id="561:1">སྟོང་ཉིད་མངོན་དུ་བྱས་ [276a.1]ནས་ནི། །</s>
    <s id="561:2">དེ་དག་སྐྱེ་བ་ཀུན་ལས་གྲོལ། །</s>
  </p>
  <p id="562">
    <s id="562:1">ཁྱིམ་བདག་གི་ལེའུ་ཞེས་བྱ་སྟེ་དང་པོའོ།། །།</s>
  </p>
</text>
