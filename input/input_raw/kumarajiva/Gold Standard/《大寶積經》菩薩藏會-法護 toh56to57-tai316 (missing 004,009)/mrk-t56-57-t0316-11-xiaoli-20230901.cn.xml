<?xml version='1.0' encoding='utf-8'?>
<text>
  <p id="1">
    <s id="1:1">勝慧波羅蜜多品第十一之一</s>
    <s id="1:2">爾時佛告舍利子：「云何諸菩薩摩訶薩勝慧波羅蜜多？</s>
    <s id="1:3">舍利子！若諸菩薩行不退轉菩薩行時，於此菩薩藏正法殊勝義利，｛畢竟｝｛聽聞、｝ 受持讀誦廣大開示為他人說，</s>
    <s id="1:4">得勝慧相。</s>
    <s id="1:5">又彼勝慧，云何是相？ 云何入解？</s>
    <s id="1:6">謂於勝慧所聞之相，</s>
    <s id="1:7">隨意入解。</s>
    <s id="1:8">又復云何是所聞相？</s>
    <s id="1:9">所謂樂欲相、</s>
    <s id="1:10">意願相、</s>
    <s id="1:11">善和合相、</s>
    <s id="1:12">善知識相、</s>
    <s id="1:13">變化相、迴向相、高貴相、尊重相、右旋相、極自在相、 親近相、</s>
    <s id="1:14">不聽外境相、</s>
    <s id="1:15">承事相、</s>
    <s id="1:16">作意相、</s>
    <s id="1:17">不散亂相、</s>
    <s id="1:18">如求寶相、</s>
    <s id="1:19">如求醫相、</s>
    <s id="1:20">滅一切病苦相、</s>
    <s id="1:21">念器相、</s>
    <s id="1:22">通達菩提相、 對治覺悟相、</s>
    <s id="1:23">入佛智相、 聽無厭相、</s>
    <s id="1:24">集法施相、</s>
    <s id="1:25">施已無悔相、</s>
    <s id="1:26">樂近多聞相、</s>
    <s id="1:27">善作歡喜領納相、</s>
    <s id="1:28">大喜遍身相、</s>
    <s id="1:29">心大適悅相、</s>
    <s id="1:30">聽無疲倦相、</s>
    <s id="1:31">樂聞正法相、</s>
    <s id="1:32">樂聞正行相、</s>
    <s id="1:33">樂聞不觸無智相、</s>
    <s id="1:34">樂聞波羅蜜多相、</s>
    <s id="1:35">樂聞菩薩藏正法相、</s>
    <s id="1:36">樂聞攝事相、</s>
    <s id="1:37">樂聞方便善巧相、</s>
    <s id="1:38">樂聞梵行相、</s>
    <s id="1:39">樂聞神通相、</s>
    <s id="1:40">樂聞四念處相、</s>
    <s id="1:41">樂聞四正斷相、</s>
    <s id="1:42">樂聞四神足相、</s>
    <s id="1:43">樂聞十二緣生相、</s>
    <s id="1:44">樂聞無常苦無我寂靜相、</s>
    <s id="1:45">樂聞空無相無願解脫相、</s>
    <s id="1:46">樂聞不積集不善根行相、 樂聞積集善根行相、</s>
    <s id="1:47">樂聞單已相、</s>
    <s id="1:48">樂聞轉法輪相、</s>
    <s id="1:49">於雜染中無散亂想相、</s>
    <s id="1:50">調伏一切煩惱想相、</s>
    <s id="1:51">歸向智者相、</s>
    <s id="1:52">親近賢聖相、</s>
    <s id="1:53">遠離不律儀相、</s>
    <s id="1:54">樂聞聖人相、</s>
    <s id="1:55">樂聞五根相、</s>
    <s id="1:56">樂聞隨念觀察相、</s>
    <s id="1:57">樂聞七覺支相、</s>
    <s id="1:58">樂聞八聖道相、</s>
    <s id="1:59">樂聞如來十力四無所畏四無量</s>
    <s id="1:60">十八不共佛法相。</s>
    <s id="1:61">「舍利子！而於是中即聞修慧。</s>
    <s id="1:62">所以者何？</s>
    <s id="1:63">謂於菩薩藏正法而生樂欲，</s>
    <s id="1:64">彼聽聞已而能了知，</s>
    <s id="1:65">知已能修。</s>
    <s id="1:66">若於菩薩藏正法中意願聽聞，起善和合近善知識，若變化若攝受右旋，若極自在， 若親近多聞不聽外境， 安住多聞勤勇作意，</s>
    <s id="1:67">如求寶想、</s>
    <s id="1:68">如求醫想、</s>
    <s id="1:69">滅貪瞋癡想、</s>
    <s id="1:70">受持想，</s>
    <s id="1:71">若於諸法通達旨趣，</s>
    <s id="1:72">及於意樂令智增長，</s>
    <s id="1:73">聽受無厭。</s>
    <s id="1:74">聞布施已能勇悍施，</s>
    <s id="1:75">聞說戒已能護淨戒，</s>
    <s id="1:76">聞說忍已而能忍辱，</s>
    <s id="1:77">聞說精進而無懈怠，</s>
    <s id="1:78">聞說禪定而不散亂，</s>
    <s id="1:79">聞說勝慧心起盡漏樂勝</s>
    <s id="1:80">多聞及聞法已身心適悅。</s>
    <s id="1:81">聞大乘已而生勝欲，</s>
    <s id="1:82">聞攝受事心行攝受，</s>
    <s id="1:83">聞四念處而身受心法念住，</s>
    <s id="1:84">聞四正斷則已生不善而令除滅、未生不善而能棄捨、</s>
    <s id="1:85">已生善根而令增長、未生善法而能發起， 聞說離諍而身心欲俱獲輕安，</s>
    <s id="1:86">聞說禪定而心行決定，</s>
    <s id="1:87">聞四無量已，</s>
    <s id="1:88">於一切有情而起大慈、 於彼樂著而起大悲、 於諸正法而起大喜、 於不善處而起大捨，</s>
    <s id="1:89">聞五根已於信進念定慧而心能行，</s>
    <s id="1:90">聞七覺支於一切法心生覺了，</s>
    <s id="1:91">聞八聖道而能起心趣向涅盤。</s>
    <s id="1:92">若於如來十力、四無所畏、四無量、十八不共法乃至無量佛法，</s>
    <s id="1:93">如是當學發阿耨多羅三藐三菩提心。</s>
    <s id="1:94">彼聽聞已而能了知，知已能修。</s>
    <s id="1:95">舍利子！如是所說種種所聞之相隨意入解，</s>
    <s id="1:96">是為菩薩摩訶薩勝慧波羅蜜多之行。</s>
    <s id="1:97">「復次舍利子！菩薩行勝慧波羅蜜多行時，</s>
    <s id="1:98">而能於此菩薩藏正法殊勝義利，受持讀誦聽聞、</s>
    <s id="1:99">廣大開示為他人說，得諸法正行。</s>
    <s id="1:100">云何是為諸法正行？</s>
    <s id="1:101">謂於是法如其所說</s>
    <s id="1:102">安立正行。</s>
    <s id="1:103">舍利子！法正行者，謂若隨順攝受諸法。</s>
    <s id="1:104">所以者何？</s>
    <s id="1:105">謂法無執著是即正行，若住執著無有是處。</s>
    <s id="1:106">於補特伽羅法中而求出離，亦無是處。</s>
    <s id="1:107">若於補特伽羅法無所執著，是名正行。 得無疑惑，斯有是處。 是故諸修行者，於此正法隨順攝受而無障礙，即為正行。</s>
    <s id="1:108">「復次舍利子！若於諸法及尊重法，</s>
    <s id="1:109">無執無取無生無滅， 及於諸法設順正理亦應無取， 如是所說即為正行。</s>
    <s id="1:110">如我今說無有少分亦無所見， 如是無見無取是諸法相。</s>
    <s id="1:111">云何為相？</s>
    <s id="1:112">所謂有相、無相。</s>
    <s id="1:113">所以者何？</s>
    <s id="1:114">此相無相，說名無相。</s>
    <s id="1:115">又此相者，於一切法都無覺了。 此無相者，無見無取。 如是所說即為正行。</s>
    <s id="1:116">是故於此正行應當修習，</s>
    <s id="1:117">現證諸法得無障礙。」</s>
    <s id="1:118">爾時世尊欲重宣此義說伽陀曰：</s>
    <s id="1:119">「若於菩薩藏， 不應生決定， 如是諸智者， 得安住正行。</s>
    <s id="1:120">又若於是法，而或行執取，及起邊執故，此非為正行。</s>
    <s id="1:121">法雖不可得，勿作於空解，況此正妙法，不同於虛空。 若法同虛空，世間無領解，由無領解故，此非為正行。 又此正妙法，無取無不取，是故法非法，不應生執取。 由無執取故，此即為法相，如是行相中，說名為正行。 又此正妙法，曾無有住著，隨順而了知，無能得損害。 由無所害故，智都無所解，如是行相中，說名為正行。</s>
    <s id="1:122">又復諸智者，住少欲功德，於此正法中，相應善修作。</s>
    <s id="1:123">若諸善安住，行威儀正行，而於所向方，隨應得清淨。</s>
    <s id="1:124">以所向清淨，知如是正法，則能於處處，了有情心意。</s>
    <s id="1:125">又復諸智者，了彼心意已，如是行相中，而能宣正法。</s>
    <s id="1:126">又此甚深法，通達勝義諦，於如是義中，而常獲決定。</s>
    <s id="1:127">又復諸智者，多聞如大海，以是最深廣，行無量功德。 不假文與義，能通達正理，於無量文義，獲堅固不動。</s>
    <s id="1:128">「復次舍利子！菩薩摩訶薩行勝慧波羅蜜多行時，</s>
    <s id="1:129">於此菩薩藏正法殊勝義利，聞已</s>
    <s id="1:130">乃至廣為人說，</s>
    <s id="1:131">而能獲得勝慧光明。 於諸法中，無明黑暗盲瞑翳障悉能除滅，於勝慧光速獲成就，</s>
    <s id="1:132">善不善法如實了知，</s>
    <s id="1:133">乃至命終諸不善法畢竟斷除。 聞諸善法如所覺悟，</s>
    <s id="1:134">於善寂默而能宣說。」</s>
    <s id="1:135">爾時世尊欲重宣此義說伽陀曰：</s>
    <s id="1:136">「譬如入暗處，</s>
    <s id="1:137">現前諸色相，</s>
    <s id="1:138">彼眼不可見， 以火能破瞑。</s>
    <s id="1:139">如是現在劫， 彼有生死人，</s>
    <s id="1:140">於善不善法，</s>
    <s id="1:141">不聽而不知。</s>
    <s id="1:142">由聽是法故，</s>
    <s id="1:143">於罪不應作，</s>
    <s id="1:144">及除非義利，</s>
    <s id="1:145">速能趣涅盤。</s>
    <s id="1:146">樂親近師友，</s>
    <s id="1:147">增長於聞慧，</s>
    <s id="1:148">彼慧清淨故，</s>
    <s id="1:149">獲得妙樂義。 彼聞義智者，</s>
    <s id="1:150">見非法出離，</s>
    <s id="1:151">於淨法勇猛，</s>
    <s id="1:152">得殊勝妙樂。</s>
    <s id="1:153">若於菩薩藏，</s>
    <s id="1:154">聞已住法性，</s>
    <s id="1:155">光明照世間，</s>
    <s id="1:156">真行菩提行。</s>
    <s id="1:157">佛說大乘菩薩藏正法經卷第三十三佛說大乘菩薩藏正法經卷第三十四西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之二 「復次舍利子！若菩薩摩訶薩行勝慧波羅蜜多行時！</s>
    <s id="1:158">於菩薩藏正法殊勝義利清淨樂欲，而於受持讀誦正法者應當發起善知識想，</s>
    <s id="1:159">勇猛精進</s>
    <s id="1:160">正攝受心， 為欲發彼正願</s>
    <s id="1:161">及四正斷，</s>
    <s id="1:162">於一切法相應得無障礙。」</s>
    <s id="1:163">爾時世尊欲重宣此義說伽陀曰：</s>
    <s id="1:164">「尊重善知識，得為說法師， 作彼聽法眾， 常住於正行。</s>
    <s id="1:165">不惜其身命，精勤而最上，</s>
    <s id="1:166">安住實智中，得勝慧清淨。</s>
    <s id="1:167">自了知正法，</s>
    <s id="1:168">淨信無不達，</s>
    <s id="1:169">由覺出離故，如佛廣開示。</s>
    <s id="1:170">亦如諸智者，善達文句義。</s>
    <s id="1:171">常修清淨行，得預諸學位，所有染淨分，</s>
    <s id="1:172">皆悉無所著，以無所著故，於法而無減，</s>
    <s id="1:173">由精進樂欲，身速獲輕安。</s>
    <s id="1:174">聽聞是法已，智增無失念，</s>
    <s id="1:175">常住於智念，</s>
    <s id="1:176">了善不善法。</s>
    <s id="1:177">由學最上乘，</s>
    <s id="1:178">通達念慧力，</s>
    <s id="1:179">知彼有情意，如我於長夜。</s>
    <s id="1:180">以學是法故， 得勝慧清淨，</s>
    <s id="1:181">了有情意已，</s>
    <s id="1:182">為開示正法。</s>
    <s id="1:183">「復次舍利子！菩薩摩訶薩於勝慧波羅蜜多微妙清淨光明法門 及諸聖者發起正見，如佛所說而修行之。 以二因緣，當如是學。</s>
    <s id="1:184">何等為二？</s>
    <s id="1:185">一者獲他言音，</s>
    <s id="1:186">二者謂自作意。</s>
    <s id="1:187">若諸菩薩於相應行菩薩藏正法不能聽聞，</s>
    <s id="1:188">聽已於深法律三摩地門而得少分歡喜知足者，</s>
    <s id="1:189">應知彼是懷增上慢墮魔網中，</s>
    <s id="1:190">於生老病死憂悲苦惱及隨煩惱。</s>
    <s id="1:191">著五欲樂輪回相續。</s>
    <s id="1:192">如來以是說彼有情隨順有漏無能解脫。</s>
    <s id="1:193">舍利子！若有親近法師於此正法聽已了知，</s>
    <s id="1:194">而不作罪遠非義利，</s>
    <s id="1:195">增長聞慧見妙涅盤， 清淨勇猛得勝妙樂。</s>
    <s id="1:196">如是菩薩摩訶薩當知是為於此菩薩藏正法希有法律殊勝義利，</s>
    <s id="1:197">受持讀誦</s>
    <s id="1:198">乃至聽聞、 廣大開示為他人說，得相應行。</s>
    <s id="1:199">「復次舍利子！若菩薩摩訶薩於此菩薩藏正法若不聽聞，</s>
    <s id="1:200">無能獲得彼相應意，</s>
    <s id="1:201">而與聖道極相違故。</s>
    <s id="1:202">如來以是說彼有情於老死解脫而常作意。</s>
    <s id="1:203">云何是相應意？</s>
    <s id="1:204">謂此菩薩摩訶薩遠離相應及不相應是相應意，</s>
    <s id="1:205">於相應意得無增語。</s>
    <s id="1:206">又菩薩相應意，謂於音響無能發起，</s>
    <s id="1:207">諸阿羅漢亦無能發，然彼所出音響了不可得，於前際後際隨所伺察，</s>
    <s id="1:208">當云何生？</s>
    <s id="1:209">至何所滅？</s>
    <s id="1:210">若通達過去所說音響則過去已滅，若通達未來所說音響則未來未至，若通達現在所說音響則現在不住。 如是已說未說當說，遍一切處尋求俱不可得。</s>
    <s id="1:211">於相應意當如是學。</s>
    <s id="1:212">「舍利子！若菩薩相應意如是學者，云何觀察？</s>
    <s id="1:213">謂此菩薩觀一切法自性本滅，</s>
    <s id="1:214">觀一切法自體本寂，</s>
    <s id="1:215">觀一切法自性平等，</s>
    <s id="1:216">觀一切法畢竟不生，</s>
    <s id="1:217">觀一切法畢竟不起，</s>
    <s id="1:218">觀一切法畢竟不集，</s>
    <s id="1:219">觀一切法畢竟無滅。</s>
    <s id="1:220">於此時分說如實觀</s>
    <s id="1:221">亦非所觀，</s>
    <s id="1:222">如是非所觀 非不所觀，</s>
    <s id="1:223">說此是名為觀察意，當如是學。</s>
    <s id="1:224">若有菩薩於此正法，</s>
    <s id="1:225">疑惑癡瞑無能入解，</s>
    <s id="1:226">謂言是法非解脫門，</s>
    <s id="1:227">斷諸勤勇不起通達，而於彼意悉不相應。</s>
    <s id="1:228">又復於此諸法正見即如如見。</s>
    <s id="1:229">云何諸法即如如見？</s>
    <s id="1:230">所謂無見。</s>
    <s id="1:231">如是無見即不生增語，</s>
    <s id="1:232">不生增語則不積集。</s>
    <s id="1:233">云何不積集？</s>
    <s id="1:234">謂於增語而無有對。</s>
    <s id="1:235">如來以是所說，</s>
    <s id="1:236">觀察諸行無生無作，</s>
    <s id="1:237">於正見中由是獲得正出離行。</s>
    <s id="1:238">又復正出離行以何為因？</s>
    <s id="1:239">謂一切法即為佛法。</s>
    <s id="1:240">是故欲求正出離行，</s>
    <s id="1:241">應當於此菩薩藏正法殊勝義利，</s>
    <s id="1:242">受持讀誦聽聞為他人說，</s>
    <s id="1:243">乃至於此正法得相應意。 是名正出離行。</s>
    <s id="1:244">「復次舍利子！若菩薩行勝慧波羅蜜多行時，</s>
    <s id="1:245">於此微妙清淨光明法門正善覺悟，於意處觀察生入解意。</s>
    <s id="1:246">何等意處？</s>
    <s id="1:247">云何入解？</s>
    <s id="1:248">謂此菩薩於三摩地加持處，</s>
    <s id="1:249">毘鉢舍那尋伺處，</s>
    <s id="1:250">最上希望處，心樂欲處，</s>
    <s id="1:251">相續不斷處，</s>
    <s id="1:252">無常處，</s>
    <s id="1:253">因緣處，緣生處，</s>
    <s id="1:254">無我無人無壽者處，</s>
    <s id="1:255">無住無不住無去無不去處，</s>
    <s id="1:256">不集不壞因果處，</s>
    <s id="1:257">空無相無願慣習處，非空無相無願所取處，</s>
    <s id="1:258">三摩地三摩鉢底所取處，</s>
    <s id="1:259">非依三摩地三摩鉢底發生處，</s>
    <s id="1:260">神通智所取處，</s>
    <s id="1:261">非漏盡處，</s>
    <s id="1:262">觀察無生處，</s>
    <s id="1:263">非出離行處，</s>
    <s id="1:264">觀察一切有情無我處，</s>
    <s id="1:265">不捨大悲處，</s>
    <s id="1:266">見一切生恐怖處，</s>
    <s id="1:267">有執心處，</s>
    <s id="1:268">出離貪處，</s>
    <s id="1:269">不離現行貪法處，</s>
    <s id="1:270">捨五欲樂處，</s>
    <s id="1:271">不捨法樂處，</s>
    <s id="1:272">離一切戲論處，</s>
    <s id="1:273">不捨善巧方便處，</s>
    <s id="1:274">如是諸法皆生入解。</s>
    <s id="1:275">舍利子！說此是為意處入解。</s>
    <s id="1:276">「復次舍利子！於彼意處，云何說為正理道？ 所謂以意是道、</s>
    <s id="1:277">以門是道、</s>
    <s id="1:278">以面門是道、</s>
    <s id="1:279">以因是道、</s>
    <s id="1:280">以合集是道、</s>
    <s id="1:281">以不相違是道、</s>
    <s id="1:282">以無諍論是道、</s>
    <s id="1:283">以捨是道、</s>
    <s id="1:284">無入無不入是道、</s>
    <s id="1:285">無戲論是道、</s>
    <s id="1:286">無毀呰是道、</s>
    <s id="1:287">不增是道、</s>
    <s id="1:288">不減是道、</s>
    <s id="1:289">不生是道、</s>
    <s id="1:290">無所轉易是道、</s>
    <s id="1:291">無所對治是道、</s>
    <s id="1:292">真如是道、</s>
    <s id="1:293">實際是道、</s>
    <s id="1:294">如來是道、</s>
    <s id="1:295">無別異是道、</s>
    <s id="1:296">如如是道、</s>
    <s id="1:297">三世平等是道、</s>
    <s id="1:298">分別不住色受想行識是道、</s>
    <s id="1:299">不住眼界色界眼識界是道、</s>
    <s id="1:300">不住耳界聲界耳識界是道、</s>
    <s id="1:301">不住鼻界香界鼻識界是道、</s>
    <s id="1:302">不住舌界味界舌識界是道、</s>
    <s id="1:303">不住身界觸界身識界是道、</s>
    <s id="1:304">不住意界法界意識界是道、</s>
    <s id="1:305">隨順勝義是道、</s>
    <s id="1:306">{隨順正法是道。 }</s>
    <s id="1:307">隨順正智是道、</s>
    <s id="1:308">{隨順了義契經是道、 }</s>
    <s id="1:309">舍利子！說此是名為正理道。</s>
    <s id="1:310">又菩薩摩訶薩以入解意於正理道，</s>
    <s id="1:311">由是觀察即無所觀，</s>
    <s id="1:312">如是非觀察非不觀察。</s>
    <s id="1:313">說此是名為觀察意。</s>
    <s id="1:314">「舍利子！若菩薩摩訶薩以相應意於此正法而有癡瞑，</s>
    <s id="1:315">謂言是法非解脫門，</s>
    <s id="1:316">斷諸勤勇不起增勝無所通達，而於彼意悉不相應。</s>
    <s id="1:317">又諸有情，如是正見即如如見。</s>
    <s id="1:318">又復云何為如如見？</s>
    <s id="1:319">所謂無見。</s>
    <s id="1:320">無見則不生增語，</s>
    <s id="1:321">乃至無所對名，</s>
    <s id="1:322">如前廣說。</s>
    <s id="1:323">於此菩薩藏勝慧波羅蜜多之行，</s>
    <s id="1:324">當如是學。</s>
    <s id="1:325">「又復於意無我，</s>
    <s id="1:326">於一切法無我亦然。</s>
    <s id="1:327">若一切法無我，</s>
    <s id="1:328">則於諸有情無我亦然。</s>
    <s id="1:329">如是觀察，是觀察意。</s>
    <s id="1:330">又輪回界與涅槃界平等相應，</s>
    <s id="1:331">如是煩惱體性與一切法體性相應，</s>
    <s id="1:332">彼相應與不相應都無所著，</s>
    <s id="1:333">於觀察意而得勝解。</s>
    <s id="1:334">乃至菩薩所有相應無餘，加持一切有情</s>
    <s id="1:335">而不棄捨，</s>
    <s id="1:336">加持正法而無相違。</s>
    <s id="1:337">舍利子！說此是為菩薩摩訶薩獲相應意所聞之相。</s>
    <s id="1:338">於意入解、 如是觀察，</s>
    <s id="1:339">彼如如見勝慧不動。</s>
    <s id="1:340">「復次舍利子！菩薩摩訶薩行勝慧波羅蜜多行時得勝慧住，</s>
    <s id="1:341">於一切有為法而不共故。</s>
    <s id="1:342">所謂無明乃至老死，悉不共住。</s>
    <s id="1:343">又於薩迦耶見</s>
    <s id="1:344">乃至本末六十二見，</s>
    <s id="1:345">悉不共住。</s>
    <s id="1:346">世間八法若毀若譽，</s>
    <s id="1:347">悉不共住。</s>
    <s id="1:348">五蘊十二處十八界乃至一切攀緣， 悉不共住。 又於慢增上慢邪慢乃至二十隨煩惱，</s>
    <s id="1:349">悉不共住。</s>
    <s id="1:350">又於上中下品若麁若細乃至一切煩惱，</s>
    <s id="1:351">悉不共住。</s>
    <s id="1:352">又於癡闇盲瞑翳障繫縶等處，乃至一切下劣分法，</s>
    <s id="1:353">悉不共住。</s>
    <s id="1:354">又於煩惱魔、蘊魔、天魔、死魔，乃至一切魔業，</s>
    <s id="1:355">悉不共住。</s>
    <s id="1:356">又於我、人、眾生、壽者、養者、士夫、補特伽羅、意生、儒童，乃至一切我見，</s>
    <s id="1:357">悉不共住。</s>
    <s id="1:358">又於業障、煩惱障、法障、見障、報障、智障，乃至一切相續習氣，</s>
    <s id="1:359">悉不共住。</s>
    <s id="1:360">又於相障思惟分別、</s>
    <s id="1:361">見聞覺知諸所纏縛，</s>
    <s id="1:362">悉不共住。</s>
    <s id="1:363">又於慳貪布施、</s>
    <s id="1:364">毀戒持戒、</s>
    <s id="1:365">瞋恚忍辱、</s>
    <s id="1:366">懈怠精進、</s>
    <s id="1:367">散亂禪定、</s>
    <s id="1:368">惡慧勝慧，</s>
    <s id="1:369">乃至一切波羅蜜多有無對治、</s>
    <s id="1:370">是智非智，</s>
    <s id="1:371">悉不共住。</s>
    <s id="1:372">又於一切僻報，常與無常、善與不善、有罪無罪、輪回涅盤，</s>
    <s id="1:373">乃至一切邪對治法，</s>
    <s id="1:374">悉不共住。</s>
    <s id="1:375">又於種種佛法、種種剎土、種種有情，</s>
    <s id="1:376">悉不共住。</s>
    <s id="1:377">又於世俗勝義、有智無智，乃至一切有情作意相等，</s>
    <s id="1:378">悉不共住。</s>
    <s id="1:379">又於勝慧勝行、有為體相，乃至一切住心意識所造作者，</s>
    <s id="1:380">悉不共住。</s>
    <s id="1:381">舍利子，是為菩薩摩訶薩勝慧波羅蜜多之行，於如是無量有為行法，</s>
    <s id="1:382">悉不共住。</s>
    <s id="1:383">「復次舍利子！菩薩摩訶薩行勝慧波羅蜜多行時，</s>
    <s id="1:384">於菩薩藏而能安住，於一切法以勝慧決擇，</s>
    <s id="1:385">而能獲得十種善巧。</s>
    <s id="1:386">何等為十？</s>
    <s id="1:387">一者蘊善巧，</s>
    <s id="1:388">二者界善巧，</s>
    <s id="1:389">三者處善巧，</s>
    <s id="1:390">四者諦善巧，</s>
    <s id="1:391">五者正知善巧，</s>
    <s id="1:392">六者隨順善巧，</s>
    <s id="1:393">七者智識善巧，</s>
    <s id="1:394">八者菩提分善巧，</s>
    <s id="1:395">九者聖道善巧，</s>
    <s id="1:396">十者緣生善巧。</s>
    <s id="1:397">云何名蘊善巧？</s>
    <s id="1:398">謂此五蘊，</s>
    <s id="1:399">如聚沫、</s>
    <s id="1:400">如水上泡、</s>
    <s id="1:401">如陽焰、</s>
    <s id="1:402">如芭蕉、</s>
    <s id="1:403">如幻、</s>
    <s id="1:404">如夢、</s>
    <s id="1:405">如空谷響、</s>
    <s id="1:406">如影、</s>
    <s id="1:407">如浮雲、</s>
    <s id="1:408">如鏡中像。</s>
    <s id="1:409">謂色蘊者猶如聚沫， 彼聚沫中無我、</s>
    <s id="1:410">無人、</s>
    <s id="1:411">無眾生、</s>
    <s id="1:412">無壽者、</s>
    <s id="1:413">無士夫、</s>
    <s id="1:414">無意生、</s>
    <s id="1:415">無儒童。</s>
    <s id="1:416">若世間體性如是， 則色蘊體性亦復如是。</s>
    <s id="1:417">說此是為色蘊善巧。</s>
    <s id="1:418">謂受蘊者如水上泡，</s>
    <s id="1:419">彼水泡中無有我、人、眾者、壽者、士夫、意生、儒童。</s>
    <s id="1:420">若世間體性如是，</s>
    <s id="1:421">則受蘊體性亦復如是。</s>
    <s id="1:422">說此是為受蘊善巧。</s>
    <s id="1:423">謂想蘊者猶如陽焰，</s>
    <s id="1:424">彼陽焰中無有我、人、眾生、壽者，</s>
    <s id="1:425">乃至說此是為想蘊善巧。</s>
    <s id="1:426">謂行蘊者猶如芭蕉，</s>
    <s id="1:427">彼芭蕉中無有我人眾生壽者，</s>
    <s id="1:428">乃至說此是為行蘊善巧。</s>
    <s id="1:429">謂識蘊者如幻，</s>
    <s id="1:430">於彼幻中無有我人眾生壽者，</s>
    <s id="1:431">乃至說此是為識蘊善巧。</s>
    <s id="1:432">「又復說此五蘊，是彼世間剎那變異壞滅之相。</s>
    <s id="1:433">若此世間體性如是，</s>
    <s id="1:434">則彼世間體性亦然。</s>
    <s id="1:435">云何體性？</s>
    <s id="1:436">所謂苦無常性。</s>
    <s id="1:437">彼蘊體性亦復如是。</s>
    <s id="1:438">舍利子！說此是為菩薩摩訶薩於勝慧波羅蜜多之行，而能獲得諸蘊善巧。</s>
    <s id="1:439">「又復云何名界善巧？</s>
    <s id="1:440">所謂地界即法界，法界無麁澁相。</s>
    <s id="1:441">水界即法界，法界無柔軟相。</s>
    <s id="1:442">火界即法界，法界無溫熱相。</s>
    <s id="1:443">風界即法界，法界無動轉相。</s>
    <s id="1:444">眼識界即法界，法界無瞻視相。</s>
    <s id="1:445">耳識界即法界，法界無對表聲相。</s>
    <s id="1:446">鼻識界即法界，法界無能嗅香相。</s>
    <s id="1:447">舌識界即法界，法界無能了味相。</s>
    <s id="1:448">身識界即法界，法界無能覺觸相。</s>
    <s id="1:449">意識界即法界，法界無能觀察相。</s>
    <s id="1:450">如是自體界與法界無二無別。</s>
    <s id="1:451">又復欲界、色界、無色界無二無別。</s>
    <s id="1:452">輪回界、涅盤界無二無別，</s>
    <s id="1:453">此空界、一切法界無二無別，</s>
    <s id="1:454">由性空故、離分別故，無二無別。</s>
    <s id="1:455">以入解有為界，則入解無為界，</s>
    <s id="1:456">乃至說無量界如是決擇入解。</s>
    <s id="1:457">舍利子！說此是為菩薩摩訶薩於勝慧波羅蜜多之行，而能獲得諸界善巧。</s>
    <s id="1:458">「又復云何名處善巧？</s>
    <s id="1:459">謂此眼處本空， 及耳鼻舌身意處本空，彼無有我亦無我所。 彼菩薩如是於眼體性乃至於意體性如實了知，</s>
    <s id="1:460">則無處決擇、無種種決擇、無善決擇，於善不善法無二相轉。</s>
    <s id="1:461">說此是名為處善巧。 「又此處善巧，</s>
    <s id="1:462">謂眼處、</s>
    <s id="1:463">色處。</s>
    <s id="1:464">如是眼見於色而生厭離，</s>
    <s id="1:465">如是厭離則非正行。</s>
    <s id="1:466">又彼耳處聲處、</s>
    <s id="1:467">鼻處香處、</s>
    <s id="1:468">舌處味處、</s>
    <s id="1:469">身處觸處、</s>
    <s id="1:470">意處法處，</s>
    <s id="1:471">如是乃至意識而生厭離，</s>
    <s id="1:472">如是厭離則非正行。</s>
    <s id="1:473">又復菩薩於聖道處、</s>
    <s id="1:474">非聖道處，皆應積集成證大悲，</s>
    <s id="1:475">於諸險難非聖道處諸有情類令住正道，於其道處亦不棄捨。</s>
    <s id="1:476">舍利子！說此是為菩薩摩訶薩勝慧波羅蜜多之行，而能獲得諸處善巧。</s>
    <s id="1:477">「又復云何名入解諦善巧？</s>
    <s id="1:478">此諦善巧復有四種，</s>
    <s id="1:479">所謂苦智、</s>
    <s id="1:480">集智、</s>
    <s id="1:481">滅智、</s>
    <s id="1:482">道智。</s>
    <s id="1:483">云何苦智？</s>
    <s id="1:484">謂不起蘊故，</s>
    <s id="1:485">是為苦智。</s>
    <s id="1:486">云何集智？</s>
    <s id="1:487">謂離愛集故，</s>
    <s id="1:488">是為集智。</s>
    <s id="1:489">云何滅智？</s>
    <s id="1:490">謂滅已不生故，是為滅智。</s>
    <s id="1:491">云何道智？</s>
    <s id="1:492">謂於平等法無平等可得故，</s>
    <s id="1:493">是名道智。</s>
    <s id="1:494">若菩薩於此四諦如是智慧而</s>
    <s id="1:495">不作證成熟有情，</s>
    <s id="1:496">說此是為諦善巧。</s>
    <s id="1:497">「又諦善巧復有三種，</s>
    <s id="1:498">所謂世俗諦、</s>
    <s id="1:499">勝義諦、</s>
    <s id="1:500">相諦。</s>
    <s id="1:501">云何世俗諦？</s>
    <s id="1:502">謂諸想像</s>
    <s id="1:503">音聲、語言文字，</s>
    <s id="1:504">乃至世間所行，</s>
    <s id="1:505">是為世俗諦。</s>
    <s id="1:506">云何勝義諦？</s>
    <s id="1:507">謂心無所緣，</s>
    <s id="1:508">況復文字，</s>
    <s id="1:509">是為勝義諦。</s>
    <s id="1:510">云何相諦？</s>
    <s id="1:511">謂諸相一相，</s>
    <s id="1:512">一相無相， 是為相諦。</s>
    <s id="1:513">彼菩薩於世俗諦說無疲倦，</s>
    <s id="1:514">於勝義諦不失正行，</s>
    <s id="1:515">於相諦中隨順無相，是真實相。</s>
    <s id="1:516">說此是為菩薩於諦善巧。</s>
    <s id="1:517">又復一諦此無二種，</s>
    <s id="1:518">所謂寂諦，</s>
    <s id="1:519">此實一諦。</s>
    <s id="1:520">於諸平等及不平等，而能隨轉真妙作用，而能獲得於諦善巧。 佛說大乘菩薩藏正法經卷第三十四佛說大乘菩薩藏正法經卷第三十五西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之三</s>
    <s id="1:521">「復次舍利子！菩薩摩訶薩獲得如是於諦善巧，由此了知五蘊是苦，</s>
    <s id="1:522">若令五蘊苦相</s>
    <s id="1:523">止息猶如虛空，</s>
    <s id="1:524">是苦聖諦。</s>
    <s id="1:525">又此五蘊隨惑愛見，</s>
    <s id="1:526">若令執取愛見等因不起合集，</s>
    <s id="1:527">為集聖諦。</s>
    <s id="1:528">又此五蘊畢竟滅盡，</s>
    <s id="1:529">若令前際不生、 後際不起、</s>
    <s id="1:530">現在不住，</s>
    <s id="1:531">為滅聖諦。</s>
    <s id="1:532">若於苦智、集智、滅智而能證達以智相續，</s>
    <s id="1:533">能善調伏</s>
    <s id="1:534">引趣正行，為道聖諦。</s>
    <s id="1:535">又復於此諸諦現觀，</s>
    <s id="1:536">而能尋伺遍盡觀察，</s>
    <s id="1:537">是為菩薩摩訶薩於諦善巧。</s>
    <s id="1:538">又復了知諸受是苦</s>
    <s id="1:539">乃至受所引攝，</s>
    <s id="1:540">諸決擇智，</s>
    <s id="1:541">是為苦聖諦。</s>
    <s id="1:542">若因於受引生於合集，</s>
    <s id="1:543">如實了知，</s>
    <s id="1:544">是為集聖諦。</s>
    <s id="1:545">又若於受而得輕安則於受非受，</s>
    <s id="1:546">而復觀察非受</s>
    <s id="1:547">是滅獲證於滅，是為滅聖諦。</s>
    <s id="1:548">又若受所引道，如彼世間積集進求，非受</s>
    <s id="1:549">非道令彼苦滅引趣正行，</s>
    <s id="1:550">是為道聖諦。</s>
    <s id="1:551">若見如是四諦平等畢竟無見，是為清淨，</s>
    <s id="1:552">是名菩薩摩訶薩於諦善巧。</s>
    <s id="1:553">又復於滅而起現證，</s>
    <s id="1:554">復能於苦不生觀察，</s>
    <s id="1:555">是為苦智。</s>
    <s id="1:556">若有緣生於有離有，</s>
    <s id="1:557">是為集智。</s>
    <s id="1:558">了知一切生本不生、滅無所滅，是為滅智。</s>
    <s id="1:559">於如是道隨其種類，尋求伺察</s>
    <s id="1:560">令入其智，</s>
    <s id="1:561">是為道智。</s>
    <s id="1:562">若能安住如是諦智，</s>
    <s id="1:563">說此是為菩薩摩訶薩於勝慧波羅蜜多之行獲諦善巧。</s>
    <s id="1:564">「舍利子！又復菩薩摩訶薩獲得四種正知善巧。</s>
    <s id="1:565">何等為四？</s>
    <s id="1:566">一者義正知，</s>
    <s id="1:567">二者法正知，</s>
    <s id="1:568">三者世間典籍正知，</s>
    <s id="1:569">四者辯才正知。</s>
    <s id="1:570">云何義正知？</s>
    <s id="1:571">謂若於法諸勝義句，</s>
    <s id="1:572">相續因智，</s>
    <s id="1:573">緣智，</s>
    <s id="1:574">集智，</s>
    <s id="1:575">通達無邊智，</s>
    <s id="1:576">入解緣起智，</s>
    <s id="1:577">分別法界智，</s>
    <s id="1:578">隨順入解真如智，</s>
    <s id="1:579">不住實際智，</s>
    <s id="1:580">如實法空智，</s>
    <s id="1:581">伺察無相智，</s>
    <s id="1:582">於願無願智，</s>
    <s id="1:583">於行無行智，</s>
    <s id="1:584">入一正理智，</s>
    <s id="1:585">入解無我智，</s>
    <s id="1:586">解無眾生智， 了無壽者智，</s>
    <s id="1:587">無補特伽羅勝義智，</s>
    <s id="1:588">於過去世無障礙智，</s>
    <s id="1:589">於未來世無限量智，</s>
    <s id="1:590">於現在世遍一切處智，</s>
    <s id="1:591">於蘊幻化智，</s>
    <s id="1:592">於處決定空智，</s>
    <s id="1:593">於界度量智，</s>
    <s id="1:594">內身寂靜智，</s>
    <s id="1:595">外無遍行智，</s>
    <s id="1:596">出離塵境智，</s>
    <s id="1:597">念無所住智，</s>
    <s id="1:598">達無所入智，</s>
    <s id="1:599">勝慧觀察智，</s>
    <s id="1:600">通達四諦智，</s>
    <s id="1:601">諸苦為有智，</s>
    <s id="1:602">諸集為行智，</s>
    <s id="1:603">諸滅無相智，</s>
    <s id="1:604">諸道出離智，</s>
    <s id="1:605">分別一切法句智，</s>
    <s id="1:606">善解諸根智，</s>
    <s id="1:607">諸力無能屈伏智，</s>
    <s id="1:608">奢摩他加持智，</s>
    <s id="1:609">毘鉢舍那光明智，</s>
    <s id="1:610">於諸幻化起變滅智，</s>
    <s id="1:611">於諸陽焰無迷亂智，</s>
    <s id="1:612">於諸夢境無實見智，</s>
    <s id="1:613">於諸谷響了緣生智，</s>
    <s id="1:614">於諸影像無合集智，</s>
    <s id="1:615">於種種相唯一相智，</s>
    <s id="1:616">於正和合無所合智，</s>
    <s id="1:617">於諸輕安無所得智，</s>
    <s id="1:618">於聲聞乘達言音智，</s>
    <s id="1:619">於緣覺乘解緣生智，</s>
    <s id="1:620">於最上乘積集一切善根智。</s>
    <s id="1:621">如是所說，是為菩薩於義正知。</s>
    <s id="1:622">又復義正知者，</s>
    <s id="1:623">若於義隨順則諸法隨順，彼所隨義即諸法性。</s>
    <s id="1:624">所以者何？</s>
    <s id="1:625">以諸法義畢竟如空。</s>
    <s id="1:626">若義如空，</s>
    <s id="1:627">則諸法義畢竟無相。</s>
    <s id="1:628">若義無相，</s>
    <s id="1:629">則諸法義畢竟無願。</s>
    <s id="1:630">若義無願，</s>
    <s id="1:631">則彼法義無所趣證。</s>
    <s id="1:632">若義無所證，</s>
    <s id="1:633">則一切法義畢竟無壽者、</s>
    <s id="1:634">無補特伽羅。</s>
    <s id="1:635">若義無補特伽羅，</s>
    <s id="1:636">則於是義通達法相。</s>
    <s id="1:637">若說於義無住無盡，</s>
    <s id="1:638">於所說義而獲證知，</s>
    <s id="1:639">諸佛世尊隨喜印可，</s>
    <s id="1:640">於彼勝慧如實正知。 若於勝慧如實正知，</s>
    <s id="1:641">則一切處無有過失，</s>
    <s id="1:642">說此是為菩薩於義正知。</s>
    <s id="1:643">「云何名法正知？</s>
    <s id="1:644">謂於正法入解之智，若善</s>
    <s id="1:645">不善、</s>
    <s id="1:646">有過</s>
    <s id="1:647">無過、</s>
    <s id="1:648">有漏</s>
    <s id="1:649">無漏、</s>
    <s id="1:650">世間</s>
    <s id="1:651">出世間、</s>
    <s id="1:652">有為</s>
    <s id="1:653">無為、</s>
    <s id="1:654">染分</s>
    <s id="1:655">淨分、</s>
    <s id="1:656">輪回涅盤、法界智界，本自平等無所覺悟。</s>
    <s id="1:657">說此是為菩薩於法正知。</s>
    <s id="1:658">又復法正知者，</s>
    <s id="1:659">於彼貪行心能正知，</s>
    <s id="1:660">所謂虛假貪行、</s>
    <s id="1:661">堅固貪行、</s>
    <s id="1:662">微細貪行、</s>
    <s id="1:663">廣大貪行、</s>
    <s id="1:664">過去貪行無邊觀察，</s>
    <s id="1:665">現在貪行隨緣入解。</s>
    <s id="1:666">或復有情內貪而非外貪，</s>
    <s id="1:667">或復外貪而非內貪，</s>
    <s id="1:668">或復內貪</s>
    <s id="1:669">亦外貪，</s>
    <s id="1:670">或非內貪 亦非外貪。</s>
    <s id="1:671">或復色貪非聲貪，</s>
    <s id="1:672">聲貪非色貪，</s>
    <s id="1:673">色貪亦聲貪， 色聲俱非貪。 色貪非香貪， 聲貪非香貪，</s>
    <s id="1:674">香貪非味貪，</s>
    <s id="1:675">味貪非觸貪，</s>
    <s id="1:676">乃至綺互於色聲香味觸貪行等， 如是非義利門，</s>
    <s id="1:677">入解二萬一千貪行、</s>
    <s id="1:678">二萬一千瞋行、</s>
    <s id="1:679">二萬一千癡行。</s>
    <s id="1:680">如是貪瞋癡二萬一千眾等分行。</s>
    <s id="1:681">如是所說，入解八萬四千心行之智、</s>
    <s id="1:682">如其所說相應行相智、</s>
    <s id="1:683">不增不減智、</s>
    <s id="1:684">越百欲界智、</s>
    <s id="1:685">殊勝法器智、</s>
    <s id="1:686">真實言說智，</s>
    <s id="1:687">說此是為菩薩於法正知。</s>
    <s id="1:688">「云何世間典籍正知？</s>
    <s id="1:689">謂若入解一切聲智。</s>
    <s id="1:690">天聲、</s>
    <s id="1:691">龍聲、</s>
    <s id="1:692">夜叉聲、</s>
    <s id="1:693">乾闥婆聲、</s>
    <s id="1:694">阿脩羅聲、 迦樓羅聲、 緊那羅聲、 摩睺羅伽聲、</s>
    <s id="1:695">人聲非人聲而能入解。</s>
    <s id="1:696">五趣有情麁細高下，說法連環相續不斷音聲文字。</s>
    <s id="1:697">彼或說一</s>
    <s id="1:698">說二</s>
    <s id="1:699">說多，</s>
    <s id="1:700">男聲、</s>
    <s id="1:701">女聲、</s>
    <s id="1:702">非男非女聲，</s>
    <s id="1:703">廣說</s>
    <s id="1:704">略說，</s>
    <s id="1:705">鄙陋</s>
    <s id="1:706">說巧妙說，</s>
    <s id="1:707">過去說</s>
    <s id="1:708">未來說</s>
    <s id="1:709">現在說，</s>
    <s id="1:710">一字相應</s>
    <s id="1:711">多字相應，</s>
    <s id="1:712">皆悉了知。</s>
    <s id="1:713">說此是為世間典籍正知。</s>
    <s id="1:714">又復世間典籍正知者，成熟於文、明了於義，離諸恐畏復無過失。</s>
    <s id="1:715">於世俗、勝義，</s>
    <s id="1:716">以自心知見，</s>
    <s id="1:717">甚深巧妙種種莊嚴，</s>
    <s id="1:718">令諸有情咸生歡喜，</s>
    <s id="1:719">說此是為菩薩於世間典籍正知。</s>
    <s id="1:720">「云何菩薩辯才正知？</s>
    <s id="1:721">所謂言說無住無斷，</s>
    <s id="1:722">真實記別迅速辯才、</s>
    <s id="1:723">決定獲果辯才、</s>
    <s id="1:724">如其所問辯才、</s>
    <s id="1:725">無減失辯才、</s>
    <s id="1:726">無斷滅辯才、</s>
    <s id="1:727">無諍論辯才、</s>
    <s id="1:728">樂善法辯才、</s>
    <s id="1:729">住忍辯才、</s>
    <s id="1:730">甚深辯才、</s>
    <s id="1:731">善巧辯才、</s>
    <s id="1:732">世俗勝義辯才、</s>
    <s id="1:733">建立一切布施持戒忍辱精進禪定勝慧辯才、</s>
    <s id="1:734">建立念處正斷神足根力覺支聖道奢摩他毘鉢舍那辯才、</s>
    <s id="1:735">入解一切諦智定解脫三摩地三摩鉢底辯才、</s>
    <s id="1:736">悟一切乘辯才、</s>
    <s id="1:737">解一切有情心行辯才、</s>
    <s id="1:738">無謇吃語言辯才、</s>
    <s id="1:739">無生澁語言辯才、</s>
    <s id="1:740">無雜亂語言辯才、</s>
    <s id="1:741">潤澤語言辯才、</s>
    <s id="1:742">清淨語言辯才、</s>
    <s id="1:743">解脫語言辯才、</s>
    <s id="1:744">無障語言辯才、</s>
    <s id="1:745">尊重語言辯才、</s>
    <s id="1:746">慈愛語言辯才、</s>
    <s id="1:747">相應語言辯才、</s>
    <s id="1:748">無缺漏語言辯才、</s>
    <s id="1:749">甘美語言辯才、</s>
    <s id="1:750">細滑語言辯才、</s>
    <s id="1:751">無毀呰語言辯才、</s>
    <s id="1:752">稱讚諸聖語言辯才，</s>
    <s id="1:753">通達無邊剎土有情，</s>
    <s id="1:754">能以妙梵音聲隨一詮表。</s>
    <s id="1:755">如是辯才， 於他有情補特伽羅能善說法，佛乃印可。</s>
    <s id="1:756">彼若說法無出離者，</s>
    <s id="1:757">云何能得盡諸苦際、成就正行？</s>
    <s id="1:758">舍利子！說此是為菩薩摩訶薩於勝慧波羅蜜多之行，而能獲得辯才善巧。</s>
    <s id="1:759">「云何菩薩隨順善巧？</s>
    <s id="1:760">復有四種。</s>
    <s id="1:761">何等為四？</s>
    <s id="1:762">一者隨義不隨於文，</s>
    <s id="1:763">二者隨智不隨於識，</s>
    <s id="1:764">三者隨了義經不隨不了義經，</s>
    <s id="1:765">四者隨法不隨於人。</s>
    <s id="1:766">何等為義？</s>
    <s id="1:767">云何為文？</s>
    <s id="1:768">謂若入解出世法行，此說為義。 達世間法，此說為文。</s>
    <s id="1:769">若於整肅施以妙樂，此說為義。</s>
    <s id="1:770">於無戲論調伏制止，此說為文。</s>
    <s id="1:771">若於輪回遍能稱說，此說為義。</s>
    <s id="1:772">於無所得廣大開示，此說為文。</s>
    <s id="1:773">若能普遍讚涅槃德，此說為義。</s>
    <s id="1:774">於涅槃法體無分別，此說為文。</s>
    <s id="1:775">若於三乘分位如其開演，此說為義。</s>
    <s id="1:776">智唯通達一種教理，此說為文。</s>
    <s id="1:777">於諸有情開演布施，此說為義。</s>
    <s id="1:778">三輪清淨，此說為文。</s>
    <s id="1:779">若能宣演三業威儀、積集一切頭陀功德，此說為義。</s>
    <s id="1:780">於身語意清淨勝行皆不可得，此說為文。</s>
    <s id="1:781">若能宣說堅固忍受忿恨惱嫉倨傲憍慢，此說為義。</s>
    <s id="1:782">得無生忍，此說為文。</s>
    <s id="1:783">若能開演於諸善根踊躍精進，此說為義。</s>
    <s id="1:784">於彼精進不入不住，此說為文。</s>
    <s id="1:785">若能開演靜慮解脫等持等至，此說為義。</s>
    <s id="1:786">滅等至智，此說為文。</s>
    <s id="1:787">於諸慧根多聞總持，此說為義。</s>
    <s id="1:788">義不可說，此說為文。</s>
    <s id="1:789">若能開示三十七品菩提分法，此說為義。</s>
    <s id="1:790">若菩提分現證行果，此說為文。</s>
    <s id="1:791">若能開示苦集道諦，此說為義。</s>
    <s id="1:792">現證滅諦，此說為文。</s>
    <s id="1:793">若正開示無明為先乃至老死，此說為義。</s>
    <s id="1:794">若無明滅乃至老死滅，此說為文。</s>
    <s id="1:795">若說積集止觀，此說為義。</s>
    <s id="1:796">明解脫智，此說為文。</s>
    <s id="1:797">若能分別貪瞋癡等分類行法，此說為義。</s>
    <s id="1:798">若於解脫心無所動，此說為文。</s>
    <s id="1:799">若能開示諸障礙法，此說為義。</s>
    <s id="1:800">若證解脫無障礙智，此說為文。</s>
    <s id="1:801">若正開示善能稱讚無量三寶，此說為義。</s>
    <s id="1:802">若離貪法性及無為功德，此說為文。</s>
    <s id="1:803">若說菩薩最初發心習學功德乃至菩提道場，此說為義。</s>
    <s id="1:804">說一心相與一切智智無上正覺，</s>
    <s id="1:805">乃至總略八萬四千法蘊相應，此說為文。</s>
    <s id="1:806">又若一切音聲語言文字乃至不可說義，</s>
    <s id="1:807">俱說為義。 「云何不了義經？ 謂所說文，如其所說廣大了知，此說是為不了義經。</s>
    <s id="1:808">云何了義經？</s>
    <s id="1:809">謂所說義，如其所說廣大通達，</s>
    <s id="1:810">此說是為了義經。</s>
    <s id="1:811">又說隨順補特伽羅無能出離，是不了義。</s>
    <s id="1:812">如所說法即能出離，是為了義。</s>
    <s id="1:813">如是菩薩摩訶薩於勝慧波羅蜜多之行得隨順善巧。</s>
    <s id="1:814">「云何菩薩文句善巧？</s>
    <s id="1:815">謂諸菩薩於此二法，善能修行勝慧波羅蜜多。</s>
    <s id="1:816">云何二法？</s>
    <s id="1:817">一者善識，</s>
    <s id="1:818">二者善智。</s>
    <s id="1:819">何者為識？</s>
    <s id="1:820">依四種住。</s>
    <s id="1:821">何等為四？</s>
    <s id="1:822">一者識依色住，</s>
    <s id="1:823">二者識依受住，</s>
    <s id="1:824">三者識依想住，</s>
    <s id="1:825">四者識依行住，</s>
    <s id="1:826">此說為識。</s>
    <s id="1:827">何者為智？</s>
    <s id="1:828">謂若了知所取五蘊，此說為智。</s>
    <s id="1:829">又若了知地界</s>
    <s id="1:830">水界</s>
    <s id="1:831">火界</s>
    <s id="1:832">風界，</s>
    <s id="1:833">此說為識。</s>
    <s id="1:834">若復安住四種法界，於其法界善能分別，</s>
    <s id="1:835">此說為智。</s>
    <s id="1:836">舍利子！復說於識，</s>
    <s id="1:837">謂眼觀色為表，</s>
    <s id="1:838">耳聞聲為表，</s>
    <s id="1:839">鼻嗅香為表，</s>
    <s id="1:840">舌了味為表，</s>
    <s id="1:841">身覺觸為表，</s>
    <s id="1:842">意知法為表，</s>
    <s id="1:843">此說為識。</s>
    <s id="1:844">若復內身寂靜外無遍行，智能隨順法 無所取，</s>
    <s id="1:845">此說為智。</s>
    <s id="1:846">又若發起遍計執取，</s>
    <s id="1:847">此說為識。</s>
    <s id="1:848">無執無取及表無瞋，</s>
    <s id="1:849">此說為智。</s>
    <s id="1:850">又復了知識住生滅有為行法，此說為識。</s>
    <s id="1:851">無為無有識遍行故，又智無為不住生滅，此說為智。</s>
    <s id="1:852">「云何了義不了義經？</s>
    <s id="1:853">謂若所說引趣於道，是不了義。</s>
    <s id="1:854">引趣於果，是為了義。</s>
    <s id="1:855">說世俗行，是不了義。</s>
    <s id="1:856">宣說勝義，是為了義。</s>
    <s id="1:857">引趣業行，是不了義。</s>
    <s id="1:858">盡業煩惱，是為了義。</s>
    <s id="1:859">又復染分，是不了義。</s>
    <s id="1:860">若說淨分，是為了義。</s>
    <s id="1:861">於彼輪回而作厭離，是不了義。</s>
    <s id="1:862">於輪回涅盤悟不二法，是為了義。</s>
    <s id="1:863">善巧文句，是不了義。</s>
    <s id="1:864">甚深難解，是為了義。</s>
    <s id="1:865">於諸文句心喜樂欲，是不了義。</s>
    <s id="1:866">於少文句而生決定，是為了義。</s>
    <s id="1:867">又復我人士夫命者、意生儒童作者受者， 種種語言，或有主宰及無主宰，</s>
    <s id="1:868">是不了義。</s>
    <s id="1:869">於空無相無願三解脫門，不起我人士夫乃至補特伽羅，</s>
    <s id="1:870">是為了義。</s>
    <s id="1:871">云何補特伽羅及法？</s>
    <s id="1:872">謂若於所有法安住補特伽羅見，由起彼見而復安住法智法界，</s>
    <s id="1:873">此說是為補特伽羅及法。</s>
    <s id="1:874">又復補特伽羅者，</s>
    <s id="1:875">謂異生補特伽羅、</s>
    <s id="1:876">善異生補特伽羅、</s>
    <s id="1:877">順信補特伽羅、</s>
    <s id="1:878">順法補特伽羅、</s>
    <s id="1:879">八輩補特伽羅、</s>
    <s id="1:880">入流補特伽羅、</s>
    <s id="1:881">一來補特伽羅、</s>
    <s id="1:882">不還補特伽羅、</s>
    <s id="1:883">應供補特伽羅、</s>
    <s id="1:884">緣覺補特伽羅、</s>
    <s id="1:885">菩薩補特伽羅。</s>
    <s id="1:886">若一補特伽羅出現世間，猶能引生多種妙樂，</s>
    <s id="1:887">於彼世間天人眾會極深憐慜作諸善利。</s>
    <s id="1:888">何況如來、應供、正等正覺安住世俗，</s>
    <s id="1:889">為一切補特伽羅， 令諸有情依如來所說音聲入解義利。</s>
    <s id="1:890">佛言此說是為於法，各各隨順，樂欲引趣有情於義安住。</s>
    <s id="1:891">云何名法？</s>
    <s id="1:892">所謂無作無不作、</s>
    <s id="1:893">無住無不住，</s>
    <s id="1:894">於一切處本自平等悉同依止。</s>
    <s id="1:895">又諸法相自性本空，無有平等及不平等，離諸分別無所攀緣，而皆出離。</s>
    <s id="1:896">此說於其法性能隨順行得無退轉， 是故於此正理法門而得入解一切法性。</s>
    <s id="1:897">此說是為菩薩摩訶薩於勝慧波羅蜜多而得成就四種隨順善巧。</s>
    <s id="1:898">「云何菩薩福智善巧？</s>
    <s id="1:899">菩薩行門有其二種。</s>
    <s id="1:900">何等為二？</s>
    <s id="1:901">一者福行，</s>
    <s id="1:902">二者智行。</s>
    <s id="1:903">云何福行？</s>
    <s id="1:904">所謂布施福行、</s>
    <s id="1:905">持戒福行、</s>
    <s id="1:906">修觀福行。</s>
    <s id="1:907">住等慈心</s>
    <s id="1:908">大悲相應，</s>
    <s id="1:909">令諸有情悔諸過咎，普令發起一切善根。 佛說大乘菩薩藏正法經卷第三十五佛說大乘菩薩藏正法經卷第三十六西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之四</s>
    <s id="1:910">「復次舍利子！一切有學阿那含辟支佛，於此福行應先發起如是勝心，</s>
    <s id="1:911">得不退轉一生補處，次當作佛。 菩薩摩訶薩亦應於此發隨喜心，</s>
    <s id="1:912">過去未來現在諸佛世尊此福行中一切善根亦皆隨喜，</s>
    <s id="1:913">勸請諸佛轉妙法輪。</s>
    <s id="1:914">此福行中以一切菩提善根悉共回向。</s>
    <s id="1:915">未發菩提心者語令發起，</s>
    <s id="1:916">已發菩提心者諸菩薩為說回向。</s>
    <s id="1:917">以利養攝諸貧窮，</s>
    <s id="1:918">以醫藥施諸疾病，</s>
    <s id="1:919">於諸怯弱亦當親近為作憐愍，</s>
    <s id="1:920">於諸毀戒以法覆護，</s>
    <s id="1:921">出離罪報令住涅槃。</s>
    <s id="1:922">於和尚阿闍梨尊重供養如佛世尊，</s>
    <s id="1:923">於講法處精進勇猛。 求諸法師設百由旬亦應故往，</s>
    <s id="1:924">樂聞正法而無厭足。</s>
    <s id="1:925">於說法者無所希望，</s>
    <s id="1:926">常當親近恭敬供養，如己父母不生疲厭。</s>
    <s id="1:927">又福行中，於身口意不生動亂、離諸過失。</s>
    <s id="1:928">住佛塔廟，攝受梵福集諸善本，圓滿相好莊嚴化身。</s>
    <s id="1:929">離諸口過莊嚴語業，</s>
    <s id="1:930">決定勝解莊嚴一心，</s>
    <s id="1:931">遊戲神通莊嚴佛剎，</s>
    <s id="1:932">以清淨智莊嚴法相。</s>
    <s id="1:933">聞彼正法離諸障礙得無障礙，</s>
    <s id="1:934">於說法者歡喜稱讚，</s>
    <s id="1:935">於所說法不生執著， 亦無損壞如是莊嚴解脫法門。</s>
    <s id="1:936">以諸園林施佛及僧，</s>
    <s id="1:937">如是莊嚴佛菩提樹，</s>
    <s id="1:938">植諸善本憐愍一切，</s>
    <s id="1:939">業惑清淨得無生滅，</s>
    <s id="1:940">如是莊嚴菩提道場。 發無盡願施諸玩好，獲得圓滿無盡寶手。</s>
    <s id="1:941">遠離顰蹙平等如掌，樂施一切而先獲得面目端嚴，後諸有情共喜樂見。</s>
    <s id="1:942">光淨嚴飾施諸有情，而獲光明普照一切。</s>
    <s id="1:943">讚美言辭非由積習，</s>
    <s id="1:944">戒福德藏悉皆清淨。</s>
    <s id="1:945">生人天中，十善道業亦復清淨，神通變化亦不唐捐。</s>
    <s id="1:946">順諸佛教不起分別，</s>
    <s id="1:947">深心清淨平等開化，為諸有情之所愛敬。</s>
    <s id="1:948">於最上法及勝解行隨力為說，而能攝受一切福行。</s>
    <s id="1:949">又當發起一切智心，</s>
    <s id="1:950">具七聖財信為先行，</s>
    <s id="1:951">一切世間之所愛敬。</s>
    <s id="1:952">是故決定最先開導，而能圓滿一切佛法及諸善法。</s>
    <s id="1:953">此說是為菩薩摩訶薩福行善巧。</s>
    <s id="1:954">「云何諸菩薩智行善巧？</s>
    <s id="1:955">謂於因緣發生智解。</s>
    <s id="1:956">云何因緣？</s>
    <s id="1:957">謂深心樂欲隨知法會，</s>
    <s id="1:958">勤求善友住於佛智，</s>
    <s id="1:959">不依聲聞辟支佛智，</s>
    <s id="1:960">於論議師極生信樂。</s>
    <s id="1:961">其說法者，知彼器已內心具足，</s>
    <s id="1:962">於其智慧無有慳惜，</s>
    <s id="1:963">相續為說甚深妙法。</s>
    <s id="1:964">彼聞法者，為作如是求法相應，則能於此智行相應。</s>
    <s id="1:965">云何求法相應？</s>
    <s id="1:966">謂於法師得是少義，</s>
    <s id="1:967">而於初夜後夜思擇稱量，</s>
    <s id="1:968">此等云何是理非理？</s>
    <s id="1:969">展轉研究</s>
    <s id="1:970">乃至心無所得，</s>
    <s id="1:971">離諸障礙及無垢染，</s>
    <s id="1:972">得出離智</s>
    <s id="1:973">發真實行。 於此甚深法、廣大法無邊法、勝外道法，智解通徹常放光明，最極高顯踰於山峯， 勇猛精進不捨重擔， 行殊勝行心唯一境，富樂作意不捨杜多，</s>
    <s id="1:974">常樂法樂</s>
    <s id="1:975">不持世行，</s>
    <s id="1:976">求出世法憶念不忘隨為宣說。</s>
    <s id="1:977">聖族弟子咸皆歡喜，</s>
    <s id="1:978">開導勝緣奉持禁戒慚愧莊嚴，</s>
    <s id="1:979">趣向佛道，</s>
    <s id="1:980">無明暗蔽諸無智者悉自遠離，</s>
    <s id="1:981">而得慧眼清淨，</s>
    <s id="1:982">廣大覺悟、</s>
    <s id="1:983">深妙覺悟、</s>
    <s id="1:984">極妙覺悟。</s>
    <s id="1:985">以觀察智，</s>
    <s id="1:986">復能分別自他功德，</s>
    <s id="1:987">而使純熟</s>
    <s id="1:988">圓滿清淨業報。</s>
    <s id="1:989">是為菩薩摩訶薩智行善巧。</s>
    <s id="1:990">「復次求智菩薩於法師所行四種施。 何等為四？</s>
    <s id="1:991">謂樺皮紙筆墨等</s>
    <s id="1:992">及妙法座、</s>
    <s id="1:993">一切利養、</s>
    <s id="1:994">法集偈讚。</s>
    <s id="1:995">是為四種，於智行中而得成辦。</s>
    <s id="1:996">又智行中於法師所，應當成就四種守護。</s>
    <s id="1:997">何等為四？</s>
    <s id="1:998">一者守護身，</s>
    <s id="1:999">二者守護善，</s>
    <s id="1:1000">三者守護處所，</s>
    <s id="1:1001">四者守護所化徒眾，</s>
    <s id="1:1002">是名為四。</s>
    <s id="1:1003">又智行中，而復成就四種重擔。</s>
    <s id="1:1004">何等為四？</s>
    <s id="1:1005">所謂法、智、財物及與菩提，是為四種。</s>
    <s id="1:1006">又智行中成就五力：</s>
    <s id="1:1007">一者信力， 於法勝解。</s>
    <s id="1:1008">二者精進力，勤求多聞。</s>
    <s id="1:1009">三者念力，於菩提心而無忘失。</s>
    <s id="1:1010">四者定力，於一切法決定平等。</s>
    <s id="1:1011">五者勝慧力，復樂多聞。</s>
    <s id="1:1012">是為五種，於智行中而得圓滿。</s>
    <s id="1:1013">又智行中成就四戒。</s>
    <s id="1:1014">何等為四？</s>
    <s id="1:1015">謂真實法戒、</s>
    <s id="1:1016">勤求法戒、</s>
    <s id="1:1017">決定法戒、</s>
    <s id="1:1018">向菩提戒，</s>
    <s id="1:1019">是名為四。</s>
    <s id="1:1020">又諸勤求法者，於智行中成就四忍。</s>
    <s id="1:1021">何等為四？</s>
    <s id="1:1022">一者敝惡人來毀生罵辱，不應加報，善言悔謝；</s>
    <s id="1:1023">二者風日寒熱及飢渴等悉能忍受；</s>
    <s id="1:1024">三者於和尚阿闍梨隨轉給侍；</s>
    <s id="1:1025">四者於空無相無願三解脫門住大法忍；是為四種。</s>
    <s id="1:1026">又復成就四種精進。</s>
    <s id="1:1027">何等為四？</s>
    <s id="1:1028">所謂多聞精進、</s>
    <s id="1:1029">總持精進、</s>
    <s id="1:1030">辯說精進、</s>
    <s id="1:1031">正行精進，</s>
    <s id="1:1032">是為四種。</s>
    <s id="1:1033">又智行中而復成就四種勝定。</s>
    <s id="1:1034">何等為四？</s>
    <s id="1:1035">所謂離相寂靜、</s>
    <s id="1:1036">心一境性、</s>
    <s id="1:1037">入神通定、</s>
    <s id="1:1038">悟佛知見，</s>
    <s id="1:1039">是名為四。</s>
    <s id="1:1040">又智行中成就四法。</s>
    <s id="1:1041">云何為四？</s>
    <s id="1:1042">謂諸有不住、非自然性、四緣生滅是無主宰、唯一信解，是名四法。</s>
    <s id="1:1043">又復成就四種方便。</s>
    <s id="1:1044">何等為四？</s>
    <s id="1:1045">一者隨轉世間，</s>
    <s id="1:1046">二者隨轉契經，</s>
    <s id="1:1047">三者隨轉於法，</s>
    <s id="1:1048">四者隨轉於智；</s>
    <s id="1:1049">是為四種，於智行中而得具足。</s>
    <s id="1:1050">又復成就四無礙道。</s>
    <s id="1:1051">何等為四？</s>
    <s id="1:1052">所謂波羅蜜多、 七菩提分、</s>
    <s id="1:1053">八聖道支及</s>
    <s id="1:1054">一切智智，</s>
    <s id="1:1055">是為四種無障礙道。</s>
    <s id="1:1056">又復成就四種無厭。</s>
    <s id="1:1057">何等為四？</s>
    <s id="1:1058">謂多聞無厭、</s>
    <s id="1:1059">辯說無厭、</s>
    <s id="1:1060">尋伺無厭、</s>
    <s id="1:1061">智慧無厭，</s>
    <s id="1:1062">是名四種。</s>
    <s id="1:1063">又智行中如是知見，而復隨順一切有情、一切剎土，</s>
    <s id="1:1064">即布施、</s>
    <s id="1:1065">持戒、</s>
    <s id="1:1066">忍辱、</s>
    <s id="1:1067">精進、</s>
    <s id="1:1068">禪定、</s>
    <s id="1:1069">勝慧、</s>
    <s id="1:1070">慈悲喜捨。</s>
    <s id="1:1071">所以者何？</s>
    <s id="1:1072">舍利子！乃至諸菩薩決定於諸智中以是知見而為先行，</s>
    <s id="1:1073">彼若安住是智而得通達一切智行，</s>
    <s id="1:1074">諸佛威神之所護念，諸有魔等皆不得便，</s>
    <s id="1:1075">普為集會一切智智。</s>
    <s id="1:1076">舍利子！是為菩薩摩訶薩於勝慧波羅蜜多得智行善巧。</s>
    <s id="1:1077">「云何諸菩薩念處善巧？</s>
    <s id="1:1078">菩薩念處此有四種。</s>
    <s id="1:1079">何等為四？</s>
    <s id="1:1080">一者以身觀身念處，</s>
    <s id="1:1081">二者以受觀受念處，</s>
    <s id="1:1082">三者以心觀心念處，</s>
    <s id="1:1083">四者以法觀法念處。</s>
    <s id="1:1084">云何以身觀身念處？</s>
    <s id="1:1085">舍利子！此諸菩薩修身觀時，</s>
    <s id="1:1086">觀身前際、</s>
    <s id="1:1087">觀身後際、</s>
    <s id="1:1088">觀身現在，</s>
    <s id="1:1089">而此身者從顛倒生、</s>
    <s id="1:1090">隨因緣滅，</s>
    <s id="1:1091">無動無作</s>
    <s id="1:1092">無自性</s>
    <s id="1:1093">無執取。</s>
    <s id="1:1094">譬如諸外山林藥草種等，</s>
    <s id="1:1095">從因緣生，</s>
    <s id="1:1096">亦無自性</s>
    <s id="1:1097">及無執取。</s>
    <s id="1:1098">又此身者如墻壁瓦礫草木影像，</s>
    <s id="1:1099">謂蘊處界是無執是空、是無我我所、是無常是速朽滅、是不精實、是顛倒法、是可厭離、是不堅固。 諸菩薩摩訶薩應如是觀，當樂勤求堅固之身。</s>
    <s id="1:1100">所以者何？</s>
    <s id="1:1101">謂如來身。</s>
    <s id="1:1102">如來身者，</s>
    <s id="1:1103">即法界身、</s>
    <s id="1:1104">金剛身、</s>
    <s id="1:1105">不可壞身、</s>
    <s id="1:1106">堅固身、</s>
    <s id="1:1107">於三界一切最勝妙身。</s>
    <s id="1:1108">修是觀時，當知凡夫麁重穢惡具諸過患；</s>
    <s id="1:1109">彼復能離一切過患，得獲如來最妙身相。</s>
    <s id="1:1110">又當觀念諸有情身， 由何所造相續不斷？ 謂四大種及阿賴耶識造作執持薰習功能有無量力。</s>
    <s id="1:1111">譬如地界、水界、火界、風界，外四大種有種種門、種種處、種種名、種種相、種種物，由是一切有情任持命根。</s>
    <s id="1:1112">身四大種集起亦復如是，有種種門、種種處、種種名、種種相、種種物，由是一切有情於其命根亦復任持。</s>
    <s id="1:1113">以別相觀身無常，</s>
    <s id="1:1114">而不厭離生死。</s>
    <s id="1:1115">以別相觀身是苦，而不樂住涅槃。</s>
    <s id="1:1116">以別相觀身無我，</s>
    <s id="1:1117">而不遠離化度有情。</s>
    <s id="1:1118">以別相觀身空寂， 而無畢竟寂滅。 以別相觀身遠離，而不捨善法。 彼能如是以身觀身者，應當了知是不堅固、是不可愛。</s>
    <s id="1:1119">觀內身者而知煩惱不能容受，</s>
    <s id="1:1120">觀外身者了諸煩惱不共合集，</s>
    <s id="1:1121">而得成就清淨身業，</s>
    <s id="1:1122">及得清淨莊嚴身相，</s>
    <s id="1:1123">為諸天人之所讚仰。</s>
    <s id="1:1124">舍利子！是為菩薩摩訶薩得以身觀身念處。</s>
    <s id="1:1125">「云何諸菩薩以受觀受念處？</s>
    <s id="1:1126">謂諸菩薩於彼一切苦樂等受， 應以智慧方便善可了知，</s>
    <s id="1:1127">於諸樂受無貪惜意，</s>
    <s id="1:1128">若見諸惡道受苦觸時，</s>
    <s id="1:1129">起大悲心無緣息意，</s>
    <s id="1:1130">於苦樂受觸，無無明意隨念了知。</s>
    <s id="1:1131">如是苦、樂、非苦非樂得出離見。</s>
    <s id="1:1132">而諸菩薩以智慧方便，於諸有情，或為成就、或為遠離。</s>
    <s id="1:1133">然此有情於受出離無所知解，</s>
    <s id="1:1134">於此樂受隨樂施與，</s>
    <s id="1:1135">於彼苦受隨為除滅，</s>
    <s id="1:1136">於非苦樂受隨順一切智智得獲輕安，</s>
    <s id="1:1137">以大方便善巧</s>
    <s id="1:1138">而攝受之，</s>
    <s id="1:1139">為說妙法，令諸有情亦獲輕安。</s>
    <s id="1:1140">何等因緣說如是受？</s>
    <s id="1:1141">謂於善成就而有樂受，</s>
    <s id="1:1142">於不善成就乃有苦受。</s>
    <s id="1:1143">復於是處我人眾生壽者起種種受，</s>
    <s id="1:1144">所謂執受、</s>
    <s id="1:1145">取受、</s>
    <s id="1:1146">顛倒受、</s>
    <s id="1:1147">遍計受、</s>
    <s id="1:1148">惡見受、</s>
    <s id="1:1149">眼想受乃至意想受、</s>
    <s id="1:1150">色想受乃至法想受，</s>
    <s id="1:1151">乃至眼觸為緣所生諸受。</s>
    <s id="1:1152">以要言之，乃至於內外法意觸為緣所生諸受，是中或苦、或樂、</s>
    <s id="1:1153">非苦非樂說名為受。</s>
    <s id="1:1154">「復次於總聚中，</s>
    <s id="1:1155">或有一受，謂一心所表。</s>
    <s id="1:1156">二受，謂內外所表。</s>
    <s id="1:1157">三受，謂過去未來現在所表。</s>
    <s id="1:1158">四受，謂四大所表。</s>
    <s id="1:1159">五受，謂五蘊作意。</s>
    <s id="1:1160">六受，謂六處遍計。</s>
    <s id="1:1161">七受，謂七識住處。</s>
    <s id="1:1162">八受，謂八邪相應。</s>
    <s id="1:1163">九受，謂九有情居。</s>
    <s id="1:1164">十受，謂十善業道。</s>
    <s id="1:1165">乃至總略諸受</s>
    <s id="1:1166">種種作意，</s>
    <s id="1:1167">是故應知有情無量受亦無量。</s>
    <s id="1:1168">又諸菩薩觀樂受時，</s>
    <s id="1:1169">見諸有情住生死際，</s>
    <s id="1:1170">令發智慧，</s>
    <s id="1:1171">為彼開示善不善受。</s>
    <s id="1:1172">舍利子！是為菩薩摩訶薩以受觀受念處。</s>
    <s id="1:1173">「云何諸菩薩以心觀心念處？</s>
    <s id="1:1174">謂諸菩薩祕密守護正念不動，</s>
    <s id="1:1175">觀察此心速疾生滅， 無有狀貌及無住處，</s>
    <s id="1:1176">亦不在內</s>
    <s id="1:1177">亦不在外 不在中間。</s>
    <s id="1:1178">知初發心最極微量遠離心相，</s>
    <s id="1:1179">於其方分了不能得。</s>
    <s id="1:1180">是心所集一切善根，</s>
    <s id="1:1181">最極微量亦皆遠離，及無方分。</s>
    <s id="1:1182">又於是心回向菩提。 於自體相，</s>
    <s id="1:1183">無心所了、</s>
    <s id="1:1184">無心所觀、</s>
    <s id="1:1185">無心所入。」</s>
    <s id="1:1186">佛言：「是故得成阿耨多羅三藐三菩提。</s>
    <s id="1:1187">何以故？</s>
    <s id="1:1188">謂菩提心與彼善心，於其作用而不共行， 又善根心與菩提心亦不共行，</s>
    <s id="1:1189">又善根心與回向心亦不共行，</s>
    <s id="1:1190">又回向心與菩提心及善根心悉不共行。</s>
    <s id="1:1191">應當如是觀察，</s>
    <s id="1:1192">不生驚怖，</s>
    <s id="1:1193">次復獲得甚深緣起不壞因果。</s>
    <s id="1:1194">然法性心即有情自性，</s>
    <s id="1:1195">如是還屬諸法因緣，</s>
    <s id="1:1196">無動無作</s>
    <s id="1:1197">及無主宰，</s>
    <s id="1:1198">彼如覆障不共相應。</s>
    <s id="1:1199">是故應知，此法性心亦不共行。</s>
    <s id="1:1200">云何法性及覆障心？</s>
    <s id="1:1201">法性心者，謂於是處悉無所施。</s>
    <s id="1:1202">若復以一切所有回向遍覆莊嚴佛剎，</s>
    <s id="1:1203">是心覆障。</s>
    <s id="1:1204">如彼幻化於剎那頃最極寂淨，</s>
    <s id="1:1205">名法性心。</s>
    <s id="1:1206">若復集諸禁戒回向一切迅疾神通，</s>
    <s id="1:1207">是心覆障。</s>
    <s id="1:1208">猶如夢想畢竟盡盡無餘，</s>
    <s id="1:1209">名法性心。</s>
    <s id="1:1210">若復樂忍辱力乃至回向遍覆莊嚴，</s>
    <s id="1:1211">是心覆障。</s>
    <s id="1:1212">猶如陽焰畢竟離身心相，</s>
    <s id="1:1213">名法性心。</s>
    <s id="1:1214">若復發起一切精進回向圓滿一切佛法，</s>
    <s id="1:1215">是心覆障。</s>
    <s id="1:1216">如水中月無執無見，</s>
    <s id="1:1217">名法性心。</s>
    <s id="1:1218">若復以一切禪定解脫三摩地三摩鉢底回向諸佛三昧，</s>
    <s id="1:1219">是為覆障。</s>
    <s id="1:1220">無色</s>
    <s id="1:1221">無見</s>
    <s id="1:1222">無對</s>
    <s id="1:1223">無表，</s>
    <s id="1:1224">名法性心。</s>
    <s id="1:1225">若復以智分別宣說一切清淨句義</s>
    <s id="1:1226">回向圓滿諸佛智慧，</s>
    <s id="1:1227">是為覆障。</s>
    <s id="1:1228">種種施設， 名法性心。</s>
    <s id="1:1229">若復於諸善根有所間斷，</s>
    <s id="1:1230">是為覆障。</s>
    <s id="1:1231">心無因生， 名法性心。</s>
    <s id="1:1232">若復因菩提分法所起，</s>
    <s id="1:1233">是為覆障。</s>
    <s id="1:1234">解脫六境，</s>
    <s id="1:1235">名法性心。</s>
    <s id="1:1236">若復於佛境界有所斷滅，</s>
    <s id="1:1237">是為覆障。</s>
    <s id="1:1238">舍利子！菩薩摩訶薩如是行</s>
    <s id="1:1239">以觀心行時，安住神通，</s>
    <s id="1:1240">得彼神通</s>
    <s id="1:1241">於一心中，而能了知一切有情心之所趣，</s>
    <s id="1:1242">知已隨其本性而為說法。</s>
    <s id="1:1243">又復安住大悲，</s>
    <s id="1:1244">得彼大悲</s>
    <s id="1:1245">而能化度一切有情無有疲倦，</s>
    <s id="1:1246">於此觀行加持是心無盡無滅。</s>
    <s id="1:1247">設復入生死際斷諸繫縛，</s>
    <s id="1:1248">而於此心念智不起、超諸行法，</s>
    <s id="1:1249">一切聲聞辟支佛所不能及，</s>
    <s id="1:1250">而得安住是心乃至圓滿一切佛法。</s>
    <s id="1:1251">是心於剎那頃能與勝慧平等相應， 決定成就阿耨多羅三藐三菩提果。</s>
    <s id="1:1252">舍利子！是名菩薩摩訶薩以心觀心念處。 」佛說大乘菩薩藏正法經卷第三十六佛說大乘菩薩藏正法經卷第三十七西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之五</s>
    <s id="1:1253">佛告舍利子：「云何諸菩薩以法觀法念處？</s>
    <s id="1:1254">謂諸菩薩以聖慧眼得見諸法，於中入解，乃至菩提道場觀諸法性，如微塵許悉無所見。</s>
    <s id="1:1255">若空解脫</s>
    <s id="1:1256">即無相解脫、</s>
    <s id="1:1257">無願解脫、</s>
    <s id="1:1258">不起解脫、</s>
    <s id="1:1259">無生解脫、</s>
    <s id="1:1260">無作解脫、</s>
    <s id="1:1261">無性解脫、</s>
    <s id="1:1262">緣生解脫，而諸菩薩於一切法應如是觀。</s>
    <s id="1:1263">云何名法？</s>
    <s id="1:1264">謂無我義、</s>
    <s id="1:1265">無人義、</s>
    <s id="1:1266">無眾生義、</s>
    <s id="1:1267">無壽者義，</s>
    <s id="1:1268">是名為法。</s>
    <s id="1:1269">云何非法？</s>
    <s id="1:1270">謂我見、</s>
    <s id="1:1271">人見、</s>
    <s id="1:1272">眾生見、</s>
    <s id="1:1273">壽者見、</s>
    <s id="1:1274">常見斷見、</s>
    <s id="1:1275">有見無見，</s>
    <s id="1:1276">是名非法。</s>
    <s id="1:1277">又舍利子！此法非法，即攝一切法及非法。</s>
    <s id="1:1278">所以者何？</s>
    <s id="1:1279">謂空、</s>
    <s id="1:1280">無相、</s>
    <s id="1:1281">無願三解脫門遍能了知，即是諸法。</s>
    <s id="1:1282">於我見等深心繫著，即諸非法。</s>
    <s id="1:1283">是故菩薩修法觀時，</s>
    <s id="1:1284">最極微量悉無所見，於解脫法及菩提道悉皆出離得無障礙，</s>
    <s id="1:1285">於諸有情不起愛見大悲之想。 彼無煩惱及隨煩惱。</s>
    <s id="1:1286">所以者何？</s>
    <s id="1:1287">如其了義平等入解人法俱空， 無有煩惱之所積集，</s>
    <s id="1:1288">而能覺悟彼煩惱自性即菩提性，</s>
    <s id="1:1289">此菩提自性即煩惱性。</s>
    <s id="1:1290">如是念處諸法平等，猶如虛空。</s>
    <s id="1:1291">又諸菩薩修法觀時，</s>
    <s id="1:1292">於諸佛法而能對治，觀諸有情盡彼生智， 證彼無為離無生智，於無生際無所棄捨。</s>
    <s id="1:1293">如是通達法觀念處， 即得安住一切法念，</s>
    <s id="1:1294">於一切聲聞辟支佛法不起愛樂，</s>
    <s id="1:1295">決定安住諸佛念處常不忘失</s>
    <s id="1:1296">及無癡迷，</s>
    <s id="1:1297">乃至最後邊際法觀念處，</s>
    <s id="1:1298">能說無量不共境界，</s>
    <s id="1:1299">平等入解一切佛法，</s>
    <s id="1:1300">令諸有情心生歡憙，</s>
    <s id="1:1301">一切魔法自然知解。</s>
    <s id="1:1302">此說是名以法觀法念處。</s>
    <s id="1:1303">舍利子！諸菩薩摩訶薩於勝慧波羅蜜多，獲得如是四種念處善巧。</s>
    <s id="1:1304">「云何諸菩薩菩提分善巧？</s>
    <s id="1:1305">菩提分法此有七種。</s>
    <s id="1:1306">何等為七？</s>
    <s id="1:1307">一者念菩提分，</s>
    <s id="1:1308">二者擇法菩提分，</s>
    <s id="1:1309">三者精進菩提分，</s>
    <s id="1:1310">四者樂菩提分，</s>
    <s id="1:1311">五者適悅菩提分，</s>
    <s id="1:1312">六者三摩地菩提分，</s>
    <s id="1:1313">七者捨菩提分，</s>
    <s id="1:1314">是名為七。</s>
    <s id="1:1315">云何念菩提分？</s>
    <s id="1:1316">謂念所悟法，</s>
    <s id="1:1317">觀察分別條析揀擇及與開解。</s>
    <s id="1:1318">又應念彼法自體相，隨順覺悟，如諸法空隨念了知。</s>
    <s id="1:1319">此說是名念菩提分。</s>
    <s id="1:1320">云何擇法菩提分？</s>
    <s id="1:1321">謂於八萬四千法總聚中以智思擇、如法擇已，</s>
    <s id="1:1322">彼是了義即是了義，</s>
    <s id="1:1323">彼非了義即非了義，</s>
    <s id="1:1324">彼是世俗即是世俗，</s>
    <s id="1:1325">彼是勝義即是勝義，</s>
    <s id="1:1326">彼是祕密即是祕密，彼是決定即是決定，如其思擇。</s>
    <s id="1:1327">此說是名擇法菩提分。</s>
    <s id="1:1328">云何精進菩提分？</s>
    <s id="1:1329">謂於法思擇捨離知解，樂修禪定寂靜輕安，應當以懃勇力摧伏彼執，</s>
    <s id="1:1330">於菩提道樂欲不退不捨重擔。</s>
    <s id="1:1331">此說是名精進菩提分。</s>
    <s id="1:1332">云何樂菩提分？</s>
    <s id="1:1333">謂樂聞法音，其心清淨不生疲厭，</s>
    <s id="1:1334">離諸攀緣及煩惱縛，志誠渴仰乃至身毛喜竪得大法樂。</s>
    <s id="1:1335">此說是名樂菩提分。</s>
    <s id="1:1336">云何適悅菩提分？</s>
    <s id="1:1337">謂於三摩地離諸障礙惛掉等性，</s>
    <s id="1:1338">令彼身心俱獲輕安。</s>
    <s id="1:1339">此說是名適悅菩提分。</s>
    <s id="1:1340">云何三摩地菩提分？</s>
    <s id="1:1341">謂於等引心了諸法智安住甚深，</s>
    <s id="1:1342">觀諸法性悉皆平等。</s>
    <s id="1:1343">此說是名三摩地菩提分。</s>
    <s id="1:1344">云何捨菩提分？</s>
    <s id="1:1345">謂於憂喜分法心無所動，</s>
    <s id="1:1346">於世間法亦不增減， 隨順聖道，</s>
    <s id="1:1347">於自他共無住無動及無損惱。</s>
    <s id="1:1348">此說是名捨菩提分。</s>
    <s id="1:1349">舍利子！諸菩薩摩訶薩於勝慧波羅蜜多，獲得如是七種菩提分善巧。</s>
    <s id="1:1350">「云何諸菩薩聖道善巧？</s>
    <s id="1:1351">此有八種。</s>
    <s id="1:1352">何等為八？</s>
    <s id="1:1353">一者正見，</s>
    <s id="1:1354">二者正分別，</s>
    <s id="1:1355">三者正語，</s>
    <s id="1:1356">四者正業，</s>
    <s id="1:1357">五者正命，</s>
    <s id="1:1358">六者正勤，</s>
    <s id="1:1359">七者正念，</s>
    <s id="1:1360">八者正定，</s>
    <s id="1:1361">是名為八。</s>
    <s id="1:1362">云何正見？</s>
    <s id="1:1363">謂於是見超諸世間，</s>
    <s id="1:1364">不從我見、人見、眾生見、壽者見之所發生，</s>
    <s id="1:1365">亦不從常見斷見、有見無見、善不善見乃至涅槃見之所發生。</s>
    <s id="1:1366">是名正見。</s>
    <s id="1:1367">云何正分別？</s>
    <s id="1:1368">謂分別貪、瞋、癡等及諸煩惱，</s>
    <s id="1:1369">令不發起；</s>
    <s id="1:1370">分別戒、定、慧、解脫、解脫知見， 令得安住。</s>
    <s id="1:1371">是名正分別。</s>
    <s id="1:1372">云何正語？</s>
    <s id="1:1373">謂於自他善友言無彼此，</s>
    <s id="1:1374">具足相應入平等道。</s>
    <s id="1:1375">是名正語。</s>
    <s id="1:1376">云何正業？</s>
    <s id="1:1377">謂於黑業報使無造作，令彼盡盡；於白業報自類和合，令善純熟。 是名正業。</s>
    <s id="1:1378">云何正命？</s>
    <s id="1:1379">謂聖族弟子荷負重擔為聖道故，增長圓滿資養身命，不以雜亂欺誑惡求多求，</s>
    <s id="1:1380">他所得利不生悔惱，</s>
    <s id="1:1381">於自利養隨其所得不生憙樂。</s>
    <s id="1:1382">是名正命。</s>
    <s id="1:1383">云何正勤？</s>
    <s id="1:1384">謂於邪行貪瞋癡等及隨煩惱，不起勤勇；</s>
    <s id="1:1385">入聖諦道趣涅槃果而能隨順起大勤勇。</s>
    <s id="1:1386">是名正勤。</s>
    <s id="1:1387">云何正念？</s>
    <s id="1:1388">謂於是念安住正道，離諸諂曲輪迴過失，乃至見涅槃道於如是念亦當遠離，</s>
    <s id="1:1389">而於聖道無有迷亂。</s>
    <s id="1:1390">是名正念。</s>
    <s id="1:1391">云何正定？</s>
    <s id="1:1392">謂正達平等即諸法平等，</s>
    <s id="1:1393">安住等持於彼正達而能超越。</s>
    <s id="1:1394">又復菩薩安住等持，</s>
    <s id="1:1395">能令解脫一切有情，於前正達亦能超越。</s>
    <s id="1:1396">是名正定。</s>
    <s id="1:1397">又過現未來諸佛世尊，</s>
    <s id="1:1398">為諸菩薩於八聖道平等開示無盡聖道。</s>
    <s id="1:1399">「舍利子！菩薩摩訶薩於聖道善巧，</s>
    <s id="1:1400">應當修習助道之法。</s>
    <s id="1:1401">云何助道？</s>
    <s id="1:1402">謂奢摩他及毘鉢舍那，是名助道。</s>
    <s id="1:1403">云何奢摩他？</s>
    <s id="1:1404">謂令心淡泊寂靜、</s>
    <s id="1:1405">極靜</s>
    <s id="1:1406">至極寂靜，</s>
    <s id="1:1407">攝護諸根</s>
    <s id="1:1408">不動不搖無有高下，</s>
    <s id="1:1409">口唯慎密亦無諂詐，心一境性，遠離憒閙及諸險難，樂處空閑。</s>
    <s id="1:1410">於其身命清淨調適，威儀道行而常謹密，乃至具足資養知時知分及知數量。</s>
    <s id="1:1411">設聞誹謗亦應安忍，</s>
    <s id="1:1412">轉復深心常樂宴坐。</s>
    <s id="1:1413">是故定分作意於慈悲喜捨，</s>
    <s id="1:1414">以方便無礙安住修觀，</s>
    <s id="1:1415">從初禪定</s>
    <s id="1:1416">乃至第八禪定。</s>
    <s id="1:1417">於奢摩他，應先修習。</s>
    <s id="1:1418">我說於此復有無量奢摩他行，</s>
    <s id="1:1419">於是行中亦當隨順，</s>
    <s id="1:1420">是名奢摩他。</s>
    <s id="1:1421">云何毘鉢舍那？</s>
    <s id="1:1422">謂於智慧分觀諸法空，</s>
    <s id="1:1423">無有我人眾生壽者，</s>
    <s id="1:1424">觀彼五蘊猶如幻化，</s>
    <s id="1:1425">觀十八界即法界性，</s>
    <s id="1:1426">觀十二處如空聚落，</s>
    <s id="1:1427">觀眼等根隨境別轉，</s>
    <s id="1:1428">觀諸緣起不相違背，</s>
    <s id="1:1429">觀眾生見畢竟遠離。</s>
    <s id="1:1430">又復觀因必招果報，</s>
    <s id="1:1431">觀果如現前證得，</s>
    <s id="1:1432">觀諸正達轉復超越。</s>
    <s id="1:1433">又毘鉢舍那者，</s>
    <s id="1:1434">謂於諸法如空所見，無相、無願而無別異。</s>
    <s id="1:1435">觀無有因、</s>
    <s id="1:1436">無起滅處，</s>
    <s id="1:1437">見無所得得無所觀。</s>
    <s id="1:1438">於無所觀更復諦察觀無所觀，</s>
    <s id="1:1439">知能觀者亦復如是， 如是觀者即如實觀，</s>
    <s id="1:1440">於如實觀而能獲得真實善巧毘鉢舍那。</s>
    <s id="1:1441">是諸菩薩於此行中而無墮落，</s>
    <s id="1:1442">於諸善根亦無住著。</s>
    <s id="1:1443">舍利子！是為菩薩摩訶薩於勝慧波羅蜜多獲得如是助道之法。</s>
    <s id="1:1444">「又諸菩薩於正道善巧有四種相。</s>
    <s id="1:1445">何等為四？</s>
    <s id="1:1446">一者未生罪業諸不善法欲令不起，</s>
    <s id="1:1447">二者已生罪業諸不善法欲令除斷，</s>
    <s id="1:1448">三者未生善法欲令發起，</s>
    <s id="1:1449">四者已生善法欲令久住無所損壞。</s>
    <s id="1:1450">修諸觀行使無忘失，</s>
    <s id="1:1451">發精進心</s>
    <s id="1:1452">攝受正願。</s>
    <s id="1:1453">向來所說諸不善法欲令不起，深心作意悉是增語；發精進心攝受正願，深心觀察亦復增語。</s>
    <s id="1:1454">所以者何？</s>
    <s id="1:1455">謂法無合集、深心解脫，是名善法。</s>
    <s id="1:1456">云何名不善法？</s>
    <s id="1:1457">謂於戒定慧有所對治。</s>
    <s id="1:1458">云何於戒對治？</s>
    <s id="1:1459">謂於戒名字及所作法毀犯墮落。</s>
    <s id="1:1460">云何於定對治？</s>
    <s id="1:1461">謂於三摩地蘊起散亂心破壞聖行。</s>
    <s id="1:1462">云何於慧對治？</s>
    <s id="1:1463">謂於所有法數數起見作諸礙解，於勝慧蘊有所趣向損壞無見，是名於戒定慧有所對治。</s>
    <s id="1:1464">向來所說已生罪業諸不善法，</s>
    <s id="1:1465">如是行相深心作意欲令除斷，</s>
    <s id="1:1466">發精進心</s>
    <s id="1:1467">攝受正願。</s>
    <s id="1:1468">此不善法以心覆護不應開示， 一切善法心常集行。</s>
    <s id="1:1469">於所對治貪瞋癡等，</s>
    <s id="1:1470">悉應了知因攀緣生，</s>
    <s id="1:1471">以不淨觀對除貪欲，</s>
    <s id="1:1472">以慈悲觀對除瞋恚，</s>
    <s id="1:1473">以緣生觀對除癡闇，</s>
    <s id="1:1474">淨諸煩惱斯為解脫。</s>
    <s id="1:1475">又復所有不應普斷，</s>
    <s id="1:1476">於一切法而生觀察。</s>
    <s id="1:1477">此說是名初二正斷。</s>
    <s id="1:1478">又如是說，未生善法欲令發起，</s>
    <s id="1:1479">發精進心</s>
    <s id="1:1480">攝受正願。</s>
    <s id="1:1481">此有無量。</s>
    <s id="1:1482">所以者何？</s>
    <s id="1:1483">謂諸菩薩植諸善本，</s>
    <s id="1:1484">精進樂欲攝受勝行，</s>
    <s id="1:1485">如是積集無量善法。</s>
    <s id="1:1486">此說是名第三正斷。</s>
    <s id="1:1487">又正斷者，已生善法欲令久住</s>
    <s id="1:1488">無所損壞</s>
    <s id="1:1489">使無忘失，</s>
    <s id="1:1490">發精進心</s>
    <s id="1:1491">攝受正願。</s>
    <s id="1:1492">若以此善根迴向菩提，則是增語。</s>
    <s id="1:1493">所以者何？</s>
    <s id="1:1494">無有菩提可迴向故，</s>
    <s id="1:1495">於此善根則無破壞。</s>
    <s id="1:1496">何以故？</s>
    <s id="1:1497">如其發心不出三界故。</s>
    <s id="1:1498">若出三界，於此善根即應盡盡。</s>
    <s id="1:1499">所以者何？</s>
    <s id="1:1500">如其發心出三界故， 若不出三界</s>
    <s id="1:1501">而能迴向一切智智，於此善根則無有盡。</s>
    <s id="1:1502">此說是名第四正斷。</s>
    <s id="1:1503">舍利子！是為菩薩摩訶薩於勝慧波羅蜜多之行獲得四種正道善巧。</s>
    <s id="1:1504">「復次，諸菩薩於正道善巧有五種相。</s>
    <s id="1:1505">何等為五？</s>
    <s id="1:1506">一者信根，</s>
    <s id="1:1507">二者精進根，</s>
    <s id="1:1508">三者念根，</s>
    <s id="1:1509">四者三摩地根，</s>
    <s id="1:1510">五者勝慧根。</s>
    <s id="1:1511">云何信根？</s>
    <s id="1:1512">信有四法。</s>
    <s id="1:1513">何等為四？</s>
    <s id="1:1514">謂起正見，信有世間及輪迴行，</s>
    <s id="1:1515">獲彼業報而為對治。</s>
    <s id="1:1516">由彼命根不造罪業，</s>
    <s id="1:1517">信菩薩行如彼修行，</s>
    <s id="1:1518">資身之具不生樂著，</s>
    <s id="1:1519">於甚深勝義及諸了義發生正解。</s>
    <s id="1:1520">於有情行，信一切法空無相相，</s>
    <s id="1:1521">於諸見造作不樂信解。</s>
    <s id="1:1522">於諸佛法力無畏等，聞已</s>
    <s id="1:1523">離諸愛著。</s>
    <s id="1:1524">及餘言說彼諸佛法，悉皆積集。</s>
    <s id="1:1525">此說是名信根。</s>
    <s id="1:1526">云何精進根？</s>
    <s id="1:1527">謂信是法發起精進，</s>
    <s id="1:1528">此說是名精進根。</s>
    <s id="1:1529">由此精進積集諸法，於其念根無所破壞，是名念根。</s>
    <s id="1:1530">由此念根無所破壞，</s>
    <s id="1:1531">而於諸法三摩地根唯一境性，</s>
    <s id="1:1532">是名三摩地根。</s>
    <s id="1:1533">由此三摩地根唯一境性，</s>
    <s id="1:1534">以彼慧根觀察諸法 而能了知，</s>
    <s id="1:1535">是名慧根。</s>
    <s id="1:1536">如是於此五根積集繫屬，</s>
    <s id="1:1537">即得圓滿一切佛法至授記地。</s>
    <s id="1:1538">譬如外五神通不受胎藏，</s>
    <s id="1:1539">乃至獲得出離男女等根，</s>
    <s id="1:1540">如諸佛世尊及諸菩薩於此五根而得成就。</s>
    <s id="1:1541">此說是名菩薩摩訶薩於勝慧波羅蜜多獲得五種正道善巧。</s>
    <s id="1:1542">「舍利子！又菩薩正道有五種相。 何等為五？</s>
    <s id="1:1543">一者信力，</s>
    <s id="1:1544">二者精進力，</s>
    <s id="1:1545">三者念力，</s>
    <s id="1:1546">四者三摩地力，</s>
    <s id="1:1547">五者勝慧力。</s>
    <s id="1:1548">云何信力？</s>
    <s id="1:1549">謂於法信解。</s>
    <s id="1:1550">設魔波旬化作佛身而來親近為說別法，</s>
    <s id="1:1551">以信力故，於此正法一塵沙數莫能破壞，以智伺察悉為除斷。 又魔所說此非佛法，</s>
    <s id="1:1552">於四大種及諸業報顛倒積集。</s>
    <s id="1:1553">而諸菩薩以信解力，深心伺察皆不信受，此說是名菩薩信力。</s>
    <s id="1:1554">云何菩薩精進力？</s>
    <s id="1:1555">謂能發起勇猛精進入解善法，</s>
    <s id="1:1556">在在處處得堅固力， 若天若人彼所有力， 乃至菩薩所住之處無能傾動，</s>
    <s id="1:1557">是名菩薩精進力。</s>
    <s id="1:1558">云何菩薩念力？</s>
    <s id="1:1559">謂於法念處其心安住，</s>
    <s id="1:1560">彼彼煩惱不能嬈亂，</s>
    <s id="1:1561">以念力故破諸煩惱，</s>
    <s id="1:1562">而復得此清淨正念，</s>
    <s id="1:1563">是名菩薩念力。</s>
    <s id="1:1564">云何菩薩三摩地力？</s>
    <s id="1:1565">謂獨處閑靜離諸憒閙，</s>
    <s id="1:1566">一切語言音聲悉皆遠離，</s>
    <s id="1:1567">無有攀緣對治，名最初禪定。</s>
    <s id="1:1568">於善尋伺得無障礙，名第二禪定。</s>
    <s id="1:1569">於喜樂行得無障礙，</s>
    <s id="1:1570">名第三禪定。</s>
    <s id="1:1571">於攝受正法化度有情得無棄捨無有障礙，</s>
    <s id="1:1572">名第四禪定。</s>
    <s id="1:1573">於四禪行彼對治法不能破壞，</s>
    <s id="1:1574">於彼定處亦不遠離，於三摩地不生愛著，</s>
    <s id="1:1575">是名菩薩三摩地力。</s>
    <s id="1:1576">云何菩薩勝慧力？</s>
    <s id="1:1577">謂於剎那而能了知世出世法，於如是智無能破壞，一切工巧乃至世間種種技藝，若近若遠難作能作。</s>
    <s id="1:1578">而諸菩薩現前獲得出世間法，</s>
    <s id="1:1579">謂智慧高顯勝諸世間，</s>
    <s id="1:1580">一切天人阿脩羅等無能破壞， 是名菩薩勝慧力。</s>
    <s id="1:1581">舍利子！菩薩摩訶薩於勝慧波羅蜜多獲得如是五種正道善巧。 佛說大乘菩薩藏正法經卷第三十七佛說大乘菩薩藏正法經卷第三十八西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之六</s>
    <s id="1:1582">「復次舍利子！略說菩薩一種聖道，</s>
    <s id="1:1583">謂是菩薩於阿耨多羅三藐三菩提單己無二，</s>
    <s id="1:1584">以自勇猛大精進力深心攝受，</s>
    <s id="1:1585">不藉他緣及他開示，</s>
    <s id="1:1586">而自成辦極大力用，</s>
    <s id="1:1587">能被如是堅固甲冑。</s>
    <s id="1:1588">而諸有情難得能得，</s>
    <s id="1:1589">諸新發意住菩薩乘未得今得。</s>
    <s id="1:1590">又復一切難施能施，</s>
    <s id="1:1591">持戒、</s>
    <s id="1:1592">忍辱、</s>
    <s id="1:1593">精進、</s>
    <s id="1:1594">禪定、</s>
    <s id="1:1595">勝慧亦復如是。</s>
    <s id="1:1596">又於波羅蜜多無能建立者，</s>
    <s id="1:1597">而是菩薩於諸波羅蜜多悉能建立。</s>
    <s id="1:1598">以要言之，乃至廣大覺悟種諸善根無能及者，</s>
    <s id="1:1599">於是法行單己無二，</s>
    <s id="1:1600">詣菩提場坐金剛座摧伏魔力，</s>
    <s id="1:1601">一剎那頃勝慧相應，於阿耨多羅三藐三菩提果決定平等無復退轉。</s>
    <s id="1:1602">舍利子！是名菩薩摩訶薩於勝慧波羅蜜多獲得菩薩聖道善巧。</s>
    <s id="1:1603">「云何菩薩緣生善巧？</s>
    <s id="1:1604">謂此菩薩於晝夜中獨處宴坐</s>
    <s id="1:1605">發善尋伺，蘊由何起？ 當由何力？</s>
    <s id="1:1606">謂由如是不如理作意發生無明，</s>
    <s id="1:1607">無明緣行，</s>
    <s id="1:1608">行緣識，</s>
    <s id="1:1609">識緣名色，</s>
    <s id="1:1610">名色緣六入，</s>
    <s id="1:1611">六入緣觸，</s>
    <s id="1:1612">觸緣受，</s>
    <s id="1:1613">受緣愛，</s>
    <s id="1:1614">愛緣取，</s>
    <s id="1:1615">取緣有，</s>
    <s id="1:1616">有緣生，</s>
    <s id="1:1617">生緣老死憂悲苦惱及隨煩惱</s>
    <s id="1:1618">方便集起。</s>
    <s id="1:1619">又復由如是</s>
    <s id="1:1620">法無體、</s>
    <s id="1:1621">無作</s>
    <s id="1:1622">及無主宰，</s>
    <s id="1:1623">謂善因、</s>
    <s id="1:1624">惡因、</s>
    <s id="1:1625">無記因</s>
    <s id="1:1626">一切緣生。</s>
    <s id="1:1627">又諸有情各有分量，謂根因、增上根因、業因、果因、有無邊際究竟等因，</s>
    <s id="1:1628">一切集生而皆了知。</s>
    <s id="1:1629">此說是名緣生善巧。 又復蘊滅，當云何滅？</s>
    <s id="1:1630">謂不如理作意滅則無明滅，</s>
    <s id="1:1631">無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，而於此中得如是智。</s>
    <s id="1:1632">又緣生善巧者，</s>
    <s id="1:1633">謂一切法繫屬因緣之所和合，</s>
    <s id="1:1634">即能加持無我、無人、無眾生、無壽者，於如是等得無計度。</s>
    <s id="1:1635">而諸菩薩於此緣生， 復能建立一切佛法及菩提相，</s>
    <s id="1:1636">於有盡滅應妙觀察，</s>
    <s id="1:1637">於無盡滅攝化有情。</s>
    <s id="1:1638">舍利子！菩薩摩訶薩於勝慧波羅蜜多。 獲得如是緣生善巧。</s>
    <s id="1:1639">「云何菩薩一切法善巧？</s>
    <s id="1:1640">一切法者，</s>
    <s id="1:1641">謂有為、無為。</s>
    <s id="1:1642">而諸菩薩於有為、無為善巧，應如是知。</s>
    <s id="1:1643">有為善巧者，</s>
    <s id="1:1644">謂身語意 所有善行，</s>
    <s id="1:1645">觀察有為菩提</s>
    <s id="1:1646">向一切智，</s>
    <s id="1:1647">是名有為善巧。</s>
    <s id="1:1648">又有為善巧者，</s>
    <s id="1:1649">謂積集布施、持戒、忍辱、精進、禪定五種波羅蜜多；</s>
    <s id="1:1650">若復於勝慧波羅蜜多得無為智，</s>
    <s id="1:1651">於五波羅蜜多亦無棄捨，</s>
    <s id="1:1652">善求一切波羅蜜多，</s>
    <s id="1:1653">信解無漏菩提向一切智，</s>
    <s id="1:1654">是名無為善巧。</s>
    <s id="1:1655">又有為善巧者，謂於有情行四攝事無所對遣， 雖復攝受有情而實攝受、無我無人；</s>
    <s id="1:1656">於攝事善巧亦無所取，</s>
    <s id="1:1657">信解無為菩提向一切智，</s>
    <s id="1:1658">是名無為善巧。</s>
    <s id="1:1659">又復有為善巧者，</s>
    <s id="1:1660">謂斷諸行相續繫縛，</s>
    <s id="1:1661">即斷輪回及煩惱縛，</s>
    <s id="1:1662">於菩提相有所任持相續繫縛微細方分</s>
    <s id="1:1663">而不集行，</s>
    <s id="1:1664">此說是名有為善巧。</s>
    <s id="1:1665">若復於空、</s>
    <s id="1:1666">無相、</s>
    <s id="1:1667">無願，</s>
    <s id="1:1668">以智伺察</s>
    <s id="1:1669">善解諸法因緣，</s>
    <s id="1:1670">修菩提行而不取證無為，</s>
    <s id="1:1671">是名無為善巧。</s>
    <s id="1:1672">又復雖行三界</s>
    <s id="1:1673">而不為三界煩惱之所繫著，</s>
    <s id="1:1674">是名有為善巧。</s>
    <s id="1:1675">若以智了知出離三界，</s>
    <s id="1:1676">而不離三界亦無墮落，</s>
    <s id="1:1677">是名無為善巧。</s>
    <s id="1:1678">若說一切法善巧，</s>
    <s id="1:1679">即一切智悉是增語。</s>
    <s id="1:1680">若於一切智通達圓滿無所損減，</s>
    <s id="1:1681">說此勝慧善巧， 是即名為一切法善巧。</s>
    <s id="1:1682">舍利子！諸菩薩摩訶薩安住勝慧波羅蜜多行時，</s>
    <s id="1:1683">於勝慧分獲得如是十種善巧。」</s>
    <s id="1:1684">佛告舍利子：「云何勝慧？ 云何波羅蜜多？</s>
    <s id="1:1685">勝慧者，謂觀察了知善不善法，是名勝慧。</s>
    <s id="1:1686">分別無量如實法門，是名勝慧。</s>
    <s id="1:1687">通達諸見得無礙法，是名勝慧。</s>
    <s id="1:1688">安住一切正願而實捨諸願求，是名勝慧。</s>
    <s id="1:1689">離諸熱惱而得輕安，是名勝慧。</s>
    <s id="1:1690">斷諸攀緣得大法樂，是名勝慧。</s>
    <s id="1:1691">隨義觀察，是名勝慧。</s>
    <s id="1:1692">得住一切菩提分法，是名勝慧。</s>
    <s id="1:1693">於相無相如實了知，是名勝慧。</s>
    <s id="1:1694">以智照解諸法體性，是名勝慧。</s>
    <s id="1:1695">超諸險難獲無障礙，是名勝慧。</s>
    <s id="1:1696">攝受正達，是名勝慧。</s>
    <s id="1:1697">於諸善法使得清淨，是名勝慧。</s>
    <s id="1:1698">斷煩惱習，是名勝慧。</s>
    <s id="1:1699">由先修證一切善法，是名勝慧。</s>
    <s id="1:1700">於自然生等而起覺悟引導遠離，是名勝慧。</s>
    <s id="1:1701">不著三界，是名勝慧。</s>
    <s id="1:1702">於諸聖願相續不斷，是名勝慧。</s>
    <s id="1:1703">以諸無相伏除遍計對治清淨，是名勝慧。</s>
    <s id="1:1704">離諸闇鈍 成就一切相應行地，是名勝慧。</s>
    <s id="1:1705">於一切智智住光明道，是名勝慧。</s>
    <s id="1:1706">於無明闇蔽作諸明眼，是名勝慧。</s>
    <s id="1:1707">如是信解得無漏眼根，是名勝慧。</s>
    <s id="1:1708">於眼境道超諸勝義，是名勝慧。</s>
    <s id="1:1709">真實出離不動調伏，是名勝慧。</s>
    <s id="1:1710">照智慧門無有窮盡，是名勝慧。</s>
    <s id="1:1711">遍一切處無有相違，是名勝慧。</s>
    <s id="1:1712">於解脫道而常高顯，是名勝慧。</s>
    <s id="1:1713">離諸煩惱及障礙法悉不共住，是名勝慧。</s>
    <s id="1:1714">舍利子！諸菩薩以如是勝慧，</s>
    <s id="1:1715">而能入解一切有情心之所趣、</s>
    <s id="1:1716">業行差別諸塵勞門，</s>
    <s id="1:1717">乃至以如是慧於執持門，</s>
    <s id="1:1718">而能遍知一切聲聞、辟支佛、三藐三佛陀，此說是名勝慧。</s>
    <s id="1:1719">而諸菩薩於是句義一切當學。</s>
    <s id="1:1720">「又舍利子！波羅蜜多者，謂是勝慧了知一切善不善法，名波羅蜜多。</s>
    <s id="1:1721">以要言之，乃至於是句義一切當學，名波羅蜜多。</s>
    <s id="1:1722">又復於菩薩行殊勝圓滿，名波羅蜜多。</s>
    <s id="1:1723">一切智智圓滿，名波羅蜜多。</s>
    <s id="1:1724">於有為無為法悉無所著，名波羅蜜多。</s>
    <s id="1:1725">為令覺悟輪回過失，名波羅蜜多。</s>
    <s id="1:1726">普能顯示無盡法藏，名波羅蜜多。</s>
    <s id="1:1727">離諸攀緣解脫圓滿，名波羅蜜多。</s>
    <s id="1:1728">於布施、持戒、忍辱、精進、禪定、勝慧普令覺悟，名波羅蜜多。</s>
    <s id="1:1729">究竟善巧，於有情界引導一切，為令圓滿無生法忍至不退地，名波羅蜜多。</s>
    <s id="1:1730">圓滿佛剎化度有情，至菩提場除諸魔怨，獲得圓滿一切佛法，名波羅蜜多。</s>
    <s id="1:1731">又能如是建立大乘菩薩藏正法，名波羅蜜多。</s>
    <s id="1:1732">舍利子！而諸菩薩於正法藏如是學已得至彼岸，</s>
    <s id="1:1733">是故於此大乘一切波羅蜜多，當如是學。 「又舍利子！若善男子善女人，於此菩薩藏正法受持讀誦， 廣大開示、 為他人說，</s>
    <s id="1:1734">而能獲得十種稱讚功德。</s>
    <s id="1:1735">何等為十？</s>
    <s id="1:1736">一者過是生已而得通達一切事業，</s>
    <s id="1:1737">二者得生聖族，</s>
    <s id="1:1738">三者具大名稱，</s>
    <s id="1:1739">四者所說言辭人喜信受，</s>
    <s id="1:1740">五者得大富饒，</s>
    <s id="1:1741">六者人天愛敬，</s>
    <s id="1:1742">七者獲轉輪王，</s>
    <s id="1:1743">八者得生梵世，</s>
    <s id="1:1744">九者(梵本元闕)， 十者遍一切處得菩提心無有退失。</s>
    <s id="1:1745">又復獲得十種稱讚功德。</s>
    <s id="1:1746">何等為十？</s>
    <s id="1:1747">一者與尼乾陀等得不共住，</s>
    <s id="1:1748">二者不起我見，</s>
    <s id="1:1749">三者不起人見，</s>
    <s id="1:1750">四者不起眾生見，</s>
    <s id="1:1751">五者不起壽者見，</s>
    <s id="1:1752">六者不起常見，</s>
    <s id="1:1753">七者不起斷見，</s>
    <s id="1:1754">八者捨諸玩好，</s>
    <s id="1:1755">九者發淨信心常樂出家，</s>
    <s id="1:1756">十者於名句文速得悟入。</s>
    <s id="1:1757">又復獲得十種稱讚功德。</s>
    <s id="1:1758">何等為十？</s>
    <s id="1:1759">一者正念，</s>
    <s id="1:1760">二者聰利，</s>
    <s id="1:1761">三者總持，</s>
    <s id="1:1762">四者勝慧，</s>
    <s id="1:1763">五者剎那具足，</s>
    <s id="1:1764">六者得宿住念，</s>
    <s id="1:1765">七者性少貪欲，</s>
    <s id="1:1766">八者性少瞋恚，</s>
    <s id="1:1767">九者性少愚癡，</s>
    <s id="1:1768">十者不為熾然三毒之所燒煮。</s>
    <s id="1:1769">又復獲得十種稱讚功德。</s>
    <s id="1:1770">何等為十？</s>
    <s id="1:1771">一者希有勝慧，</s>
    <s id="1:1772">二者輕捷勝慧，</s>
    <s id="1:1773">三者猛利勝慧，</s>
    <s id="1:1774">四者極迅速勝慧，</s>
    <s id="1:1775">五者廣大勝慧，</s>
    <s id="1:1776">六者甚深勝慧，</s>
    <s id="1:1777">七者決擇勝慧，</s>
    <s id="1:1778">八者無礙勝慧，</s>
    <s id="1:1779">九者現前得見如來</s>
    <s id="1:1780">能以伽陀歌詠讚歎，</s>
    <s id="1:1781">十者復與如來深心問答。</s>
    <s id="1:1782">又復獲得十種稱讚功德。</s>
    <s id="1:1783">何等為十？</s>
    <s id="1:1784">一者謂能將護諸惡知識，</s>
    <s id="1:1785">二者解諸魔縛，</s>
    <s id="1:1786">三者破諸魔軍，</s>
    <s id="1:1787">四者斷諸惑染，</s>
    <s id="1:1788">五者於諸行中除伏憍慢，</s>
    <s id="1:1789">六者趣諸善道，</s>
    <s id="1:1790">七者向涅槃門，</s>
    <s id="1:1791">八者布施受施超諸輪轉，</s>
    <s id="1:1792">九者於菩薩道一切隨學，</s>
    <s id="1:1793">十者隨順諸佛一切教勅。</s>
    <s id="1:1794">舍利子！於菩薩藏正法，應當受持讀誦，廣大開示、</s>
    <s id="1:1795">為他人說，悉獲如是稱讚功德。」</s>
    <s id="1:1796">爾時世尊欲重明斯義說伽陀曰：</s>
    <s id="1:1797">「諸有大智者，善了文句義，持此經中王，獲無量勝慧。</s>
    <s id="1:1798">彼比丘法師，常行是法施，持此經中王，最勝生歡喜，為諸聽法者，宣說如是法。</s>
    <s id="1:1799">持此經中王，獲歎美功德，得是勝慧已，於法無損減。</s>
    <s id="1:1800">復於勝念力，能演無上句，善說法要者，常讚佛教勅。</s>
    <s id="1:1801">持此經中王，多聞常具足，聞已受持者，不著於文字。</s>
    <s id="1:1802">隨義常觀察，增長佛智慧，由智慧無邊，深達勝義諦。</s>
    <s id="1:1803">宣布詣十方，聞是獲稱讚，又令貪恚癡，由斯皆漸少。</s>
    <s id="1:1804">最上清淨心， 聞是獲稱讚， 受用資具中，稱量如實義。</s>
    <s id="1:1805">曉了非真實，捨家求解脫，樂住空閑處，聞法常無厭。</s>
    <s id="1:1806">諮問世尊所，法施無有悋，令智慧增長，清白無減失。 」</s>
    <s id="1:1807">爾時世尊說是偈已，告舍利子：「此諸菩薩於勝慧波羅蜜多之行，</s>
    <s id="1:1808">應當勇猛以四攝事，</s>
    <s id="1:1809">於長夜中攝受有情。</s>
    <s id="1:1810">何等為四？</s>
    <s id="1:1811">所謂布施、</s>
    <s id="1:1812">愛語、</s>
    <s id="1:1813">利行、</s>
    <s id="1:1814">同事，</s>
    <s id="1:1815">是名四種。</s>
    <s id="1:1816">云何布施？</s>
    <s id="1:1817">謂財施、</s>
    <s id="1:1818">法施</s>
    <s id="1:1819">及無畏施。</s>
    <s id="1:1820">云何愛語？</s>
    <s id="1:1821">謂於聞法者出柔順語。</s>
    <s id="1:1822">云何利行？ 謂於自他意樂圓滿。</s>
    <s id="1:1823">云何同事？ 謂於是智起功德想，</s>
    <s id="1:1824">攝受有情安住是法。</s>
    <s id="1:1825">又布施者，謂於一切來求丐者意極清淨。</s>
    <s id="1:1826">愛語者，斷諸合集。</s>
    <s id="1:1827">利行者，使無退屈。</s>
    <s id="1:1828">同事者，迴向大乘。</s>
    <s id="1:1829">又布施者，隨轉大慈心無遺惜。</s>
    <s id="1:1830">愛語者，隨心喜捨。</s>
    <s id="1:1831">利行者，為諸有情身心勇悍被大甲冑。</s>
    <s id="1:1832">同事者，心捨高下向一切智。</s>
    <s id="1:1833">又布施者，如法追求捨諸資具。</s>
    <s id="1:1834">愛語者，導以正法。</s>
    <s id="1:1835">利行者，自利利他悉起平等。</s>
    <s id="1:1836">同事者，利諸有情咸共發起一切智心。</s>
    <s id="1:1837">又布施者，自捨一切若內外法。</s>
    <s id="1:1838">愛語者，於諸法行功德智慧善權稱讚。</s>
    <s id="1:1839">利行者，棄自所利</s>
    <s id="1:1840">隨轉利他。</s>
    <s id="1:1841">同事者，成熟菩提，譬彼掌中菴摩勒果，普施一切得無怯弱。</s>
    <s id="1:1842">「復次舍利子！法施者，</s>
    <s id="1:1843">謂如其所聞為他人說。</s>
    <s id="1:1844">愛語者，</s>
    <s id="1:1845">謂正開示無所希望。</s>
    <s id="1:1846">利行者，為他演說不生疲厭。</s>
    <s id="1:1847">同事者，</s>
    <s id="1:1848">於一切智樂甚深法心無棄捨。</s>
    <s id="1:1849">又法施者，於來聽法者說無散亂。</s>
    <s id="1:1850">愛語者，遠至他方演說諸法。</s>
    <s id="1:1851">利行者，為法義故於諸法師以飲食衣服臥具醫藥乃至以身覆護一切給侍。</s>
    <s id="1:1852">同事者，為令薰習安住種性。</s>
    <s id="1:1853">又法施者，於諸施中無有過上。</s>
    <s id="1:1854">愛語者，分別義利。</s>
    <s id="1:1855">利行者，謂隨於義不隨文句。</s>
    <s id="1:1856">同事者，為令圓滿一切佛法。</s>
    <s id="1:1857">又布施者，是即布施波羅蜜多。</s>
    <s id="1:1858">愛語者，是即持戒忍辱波羅蜜多。</s>
    <s id="1:1859">利行者，是即精進波羅蜜多。</s>
    <s id="1:1860">同事者，是即禪定、勝慧波羅蜜多。</s>
    <s id="1:1861">又布施者，是即最初發心菩薩。</s>
    <s id="1:1862">愛語者，是即行勝解行菩薩。</s>
    <s id="1:1863">利行者，是即不退轉地菩薩。</s>
    <s id="1:1864">同事者，是即一生補處菩薩。</s>
    <s id="1:1865">又布施者，是即住菩提根。</s>
    <s id="1:1866">愛語者，是即長菩提芽。</s>
    <s id="1:1867">利行者，是即開菩提花。</s>
    <s id="1:1868">同事者，是即結菩提果。</s>
    <s id="1:1869">「舍利子！是故諸菩薩摩訶薩於長夜中以四攝事攝受有情，於菩提行諸波羅蜜多而能隨轉，於此復有無量無邊諸攝事等。」</s>
    <s id="1:1870">爾時佛告舍利子：「彼大蘊如來、應供、正等正覺，為精進行太子於菩提道悉正開示，</s>
    <s id="1:1871">及過去未來現在諸佛世尊之所稱讚。</s>
    <s id="1:1872">時精進行太子於彼佛所，得聞如是菩提正道</s>
    <s id="1:1873">及聞三世諸佛世尊之所稱讚，快得善利發大歡喜，</s>
    <s id="1:1874">復於彼佛及諸大聲聞眾，於九十九俱胝歲，</s>
    <s id="1:1875">以飲食衣服臥具醫藥供養、</s>
    <s id="1:1876">恭敬尊重讚歎。</s>
    <s id="1:1877">舍利子！彼大蘊如來、應供、正等正覺，即時與授阿耨多羅三藐三菩提記。 」佛說大乘菩薩藏正法經卷第三十八佛說大乘菩薩藏正法經卷第三十九西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之七</s>
    <s id="1:1878">爾時佛告舍利子：「汝等勿謂精進行太子得授記已，</s>
    <s id="1:1879">起於異見而生疑惑。</s>
    <s id="1:1880">所以者何？</s>
    <s id="1:1881">是精進行太子，已於過去九十九俱胝歲，</s>
    <s id="1:1882">親近供養尊重讚歎大蘊如來及聲聞眾，亦以飲食衣服臥具醫藥精勤給侍悉令充足。</s>
    <s id="1:1883">以本願故，</s>
    <s id="1:1884">彼佛世尊與授阿耨多羅三藐三菩提記，</s>
    <s id="1:1885">於未來世過阿僧祇劫當得作佛，號曰寶身如來、應供、正遍知、明行足、善逝、世間解、無上士、調御丈夫、天人師、佛、世尊。</s>
    <s id="1:1886">其佛有八十那庾多大聲聞眾</s>
    <s id="1:1887">皆阿羅漢，</s>
    <s id="1:1888">諸漏已盡</s>
    <s id="1:1889">無復煩惱，</s>
    <s id="1:1890">心得自在到於彼岸。</s>
    <s id="1:1891">舍利子！復於彼時有王出世名曰善現，</s>
    <s id="1:1892">其王唯以善法化治人民， 轉正法輪行精進行，</s>
    <s id="1:1893">四兵嚴衛七寶具足，</s>
    <s id="1:1894">所謂輪寶、象寶、馬寶、摩尼寶、女寶、主兵寶、主藏寶，如是七寶殊勝無比。</s>
    <s id="1:1895">復有大城名閻浮檀金，</s>
    <s id="1:1896">其城東西修廣十二踰繕那，</s>
    <s id="1:1897">南北亦等七踰繕那。</s>
    <s id="1:1898">其國人民離諸艱苦，所須如意，有大神通受勝妙樂，如是有情充滿其中。</s>
    <s id="1:1899">有大長者名曰善慧，珍寶具足受用無乏，其諸庫藏悉皆充溢，</s>
    <s id="1:1900">於諸佛所植眾善本，而為諸佛之所印可。</s>
    <s id="1:1901">舍利子！爾時寶身如來、應供、正等正覺觀彼善慧長者，</s>
    <s id="1:1902">審知其器堪可任持菩薩藏正法之器、是諸佛法器。</s>
    <s id="1:1903">如是知已，即詣其所現大神力，於虛空中結跏趺坐，</s>
    <s id="1:1904">隨應為說菩薩道法，</s>
    <s id="1:1905">而復稱讚三世諸佛。</s>
    <s id="1:1906">舍利子！時彼長者聞說法已，</s>
    <s id="1:1907">深心愛樂信解清淨，生大歡喜。</s>
    <s id="1:1908">於千歲中，即以飲食衣服臥具醫藥種種所須，禮拜供養尊重讚歎寶身如來及聲聞眾。 滿千歲已而無懈倦，</s>
    <s id="1:1909">作是誓言：『願我當成阿耨多羅三藐三菩提。』</s>
    <s id="1:1910">時彼如來聞是誓已即為授記。</s>
    <s id="1:1911">舍利子！汝勿謂善慧長者得授記已， 起於異見而生疑惑。</s>
    <s id="1:1912">我於彼時願求菩提，亦以飲食衣服臥具醫藥，於千歲中供養恭敬尊重讚歎寶身如來及聲聞眾；彼佛世尊不與我授阿耨多羅三藐三菩提記。</s>
    <s id="1:1913">「爾時寶身如來告善慧言：『汝於未來世過阿僧祇劫當得作佛，號曰然燈如來、應供、正遍知、明行足、善逝、世間解、無上士、調御丈夫、天人師、佛、世尊。</s>
    <s id="1:1914">彼佛法中有王名阿闍世，</s>
    <s id="1:1915">其王有城名蓮華具足，</s>
    <s id="1:1916">彼國人民離諸苦難，多所安隱隨意成就。</s>
    <s id="1:1917">』舍利子！復於彼時有王名大娑羅，其王有子名具足燈，威德自在面貌端正，眾相具足人所愛樂， 庫藏充滿受用無乏。</s>
    <s id="1:1918">時阿闍世王即以半國委付其政。</s>
    <s id="1:1919">時具足燈既即位已，</s>
    <s id="1:1920">亦以善法化治人民。</s>
    <s id="1:1921">舍利子！是具足燈乃於後時誕生太子，</s>
    <s id="1:1922">色相端嚴最勝圓滿，清淨瑩澈猶如池沼，</s>
    <s id="1:1923">具三十二大人之相，</s>
    <s id="1:1924">威光晃耀猶如日輪。</s>
    <s id="1:1925">其王即時心生歡喜， 乃與立字名曰然燈。</s>
    <s id="1:1926">爾時其王召婆羅門占相其子。</s>
    <s id="1:1927">時婆羅門而白王言：『今太子者宿植善本，</s>
    <s id="1:1928">當證阿耨多羅三藐三菩提，</s>
    <s id="1:1929">必定不久得大神通。』</s>
    <s id="1:1930">爾時淨居天子於色究竟天忽然沒已，</s>
    <s id="1:1931">詣太子所頭面禮足右繞三匝， 為彼太子說伽陀曰：</s>
    <s id="1:1932">「『往昔於因中，積集諸功德，悟無上菩提，猶如勝仙幢。</s>
    <s id="1:1933">盛年具威勢，遷謝疾如風，壯色老所侵，世間不可樂。</s>
    <s id="1:1934">以衰老所逼，厭苦求解脫，應當善思惟，光景不久住。</s>
    <s id="1:1935">善哉大智者，速疾求出離，於此菩提道，堅固持淨戒。』</s>
    <s id="1:1936">「爾時淨居天子說伽陀已，於初夜分，即為太子警覺開示，</s>
    <s id="1:1937">令生信解捨家出家，</s>
    <s id="1:1938">當得阿耨多羅三藐三菩提， 具大威德名稱遠聞。 時彼太子既授其教，於佛法中精勤信解，隨順修學阿耨多羅三藐三菩提法。</s>
    <s id="1:1939">舍利子！爾時具足燈王聞是太子捨家出家得阿耨多羅三藐三菩提已，即遣使者往詣然燈佛所，具宣教勅：</s>
    <s id="1:1940">『唯願大慈憐愍於我，願時速還。</s>
    <s id="1:1941">若不時來，</s>
    <s id="1:1942">即嚴四兵，我當自往。』</s>
    <s id="1:1943">舍利子！時具足燈王復召群臣共議斯事，</s>
    <s id="1:1944">即時嚴駕奉迎世尊。</s>
    <s id="1:1945">見佛身相端嚴殊特歎未曾有， 各起恭敬頭面禮足而白佛言： 『唯願世尊！於阿闍世王深心憐愍，饒益我等。』</s>
    <s id="1:1946">舍利子！爾時然燈如來受王請已，</s>
    <s id="1:1947">其王即與二十俱胝王諸眷屬及四兵眾， 隨佛世尊前後圍繞往詣王宮。</s>
    <s id="1:1948">而王即以衣服飲食床褥湯藥一切樂具悉令充足，隨所愛樂而用供養。 時佛世尊為說法要，多所度脫。</s>
    <s id="1:1949">頂禮佛足</s>
    <s id="1:1950">右繞三匝，</s>
    <s id="1:1951">涕淚悲泣深懷戀慕。</s>
    <s id="1:1952">爾時然燈如來復與二十俱胝大阿羅漢，</s>
    <s id="1:1953">即時往詣阿闍世王蓮華具足大城。</s>
    <s id="1:1954">舍利子！爾時阿闍世王聞佛然燈至其城已，即勅人民，於其城中四衢巷陌咸使清淨，</s>
    <s id="1:1955">瓦礫荊棘悉令屏除，</s>
    <s id="1:1956">香水灑地無諸塵坌，</s>
    <s id="1:1957">散眾名華積至于膝，</s>
    <s id="1:1958">寶瓶香爐其煙彌布，</s>
    <s id="1:1959">種種寶衣處處垂下，</s>
    <s id="1:1960">擊鼓角貝其聲相續，</s>
    <s id="1:1961">塗香華鬘充滿其中， 勝妙莊嚴昔所未有。</s>
    <s id="1:1962">彼國人民隨自供養，無諸貿易咸所樂觀。</s>
    <s id="1:1963">舍利子！爾時阿闍世王復以種種華香瓔珞、燒香粖香、衣服繒蓋、幢幡伎樂、歌頌讚歎奉迎如來，</s>
    <s id="1:1964">於自宮中禮拜供養。 時王即得勝歡喜心、妙吉祥心、無障礙心、離熱惱心，安隱而住。</s>
    <s id="1:1965">舍利子！復有長者居士婆羅門等，亦以如上種種供養，往詣佛所， 頭面禮足瞻仰世尊。</s>
    <s id="1:1966">爾時有一梵志名曰妙寶，</s>
    <s id="1:1967">與其徒眾五百人俱住呬末河側， 常持三種曼多囉法， 所謂儞揵吒法、 該吒婆法、 惡剎囉鉢捺法。</s>
    <s id="1:1968">時彼徒眾悉能通達此三種法，彼自記別：『誦是文句世間最勝，是大丈夫，為軌範師。』</s>
    <s id="1:1969">舍利子！彼時復有寶雲梵志，亦與徒眾五百人俱，於彼學習自謂究竟。</s>
    <s id="1:1970">是時寶雲而白師言：</s>
    <s id="1:1971">『我於本法已得通達， 今欲還詣本所生處，</s>
    <s id="1:1972">當求五百金錢用酬教誨。』</s>
    <s id="1:1973">是時寶雲漸次經歷國邑聚落，</s>
    <s id="1:1974">至蓮華具足大城，見彼城中莊嚴殊妙，</s>
    <s id="1:1975">即時往問：</s>
    <s id="1:1976">『今此城中作何勝事？』</s>
    <s id="1:1977">彼共告言：『仁者當知， 今佛世尊然燈如來，</s>
    <s id="1:1978">與八十俱胝大阿羅漢，</s>
    <s id="1:1979">八萬四千大菩薩眾，</s>
    <s id="1:1980">見處王宮， 演說正法度脫一切。 其國人民莊嚴乃爾。』</s>
    <s id="1:1981">是時寶雲聞是事已，</s>
    <s id="1:1982">發清淨心生大歡喜，作是思惟：</s>
    <s id="1:1983">『佛世難遇，</s>
    <s id="1:1984">如優曇鉢華時一現耳。</s>
    <s id="1:1985">我今當以所求金錢，持用買華以散佛上。』</s>
    <s id="1:1986">漸次游行見一童女，手持七枝優鉢羅華。</s>
    <s id="1:1987">是時寶雲告童女言：『此華殊妙，從何所得？</s>
    <s id="1:1988">我今欲以五百金錢貿易此華，作妙華鬘，持以奉獻然燈如來。』</s>
    <s id="1:1989">爾時童女聞佛名已，宿善根力而作是言： 『今我此身墮生死中，宜自開寤。』</s>
    <s id="1:1990">寶雲聞已即告童女： 『汝適何言？』</s>
    <s id="1:1991">童女答云：『我於往昔阿僧祇劫，於佛法中積集善利，</s>
    <s id="1:1992">或以真珠瑠璃金銀珂貝、</s>
    <s id="1:1993">象馬牛羊輦輿車乘、</s>
    <s id="1:1994">婇女眷屬、</s>
    <s id="1:1995">頭目髓腦身肉手足，</s>
    <s id="1:1996">若內若外一切財物悉皆布施，</s>
    <s id="1:1997">深淨信解，</s>
    <s id="1:1998">捨家出家行菩薩道，</s>
    <s id="1:1999">於一切法離諸障礙，</s>
    <s id="1:2000">無芥子許不捨身命。</s>
    <s id="1:2001">汝何於我而生輕侮？』</s>
    <s id="1:2002">是時童女即持優鉢羅華往詣然燈佛所，持以上佛，佛即受之。</s>
    <s id="1:2003">「爾時世尊復有百千俱胝那由陀眾恭敬圍繞，</s>
    <s id="1:2004">佛於其中威德巍巍廣大清淨。</s>
    <s id="1:2005">而是童女歎未曾有，即時發起最上勝心，增長愛樂。</s>
    <s id="1:2006">舍利子！時寶雲梵志亦詣佛所，發淨信心頂禮雙足，瞻仰尊顏目不暫捨。 見彼人眾悉以上妙法服，奉獻然燈如來。 時彼寶雲作是思惟：『我今何有殊妙法服而為供養？ 』 即以所著鹿皮之衣持用上佛。 時會人眾見是事已，即生毀呰。 作是語時，彼鹿皮衣忽然變作七寶所成。 是時寶雲心大歡喜踊躍無量，即以奉獻然燈如來，而作是言：『唯見哀愍願垂納受。 』是時如來即為受之。</s>
    <s id="1:2007">復以五枝優鉢羅華，供散佛上普及眾會。</s>
    <s id="1:2008">「爾時復有無數天子，持天曼陀羅華、摩訶曼陀羅華、曼殊沙華、摩訶曼殊沙華而散佛上，</s>
    <s id="1:2009">於虛空中作天伎樂歌詠讚歎，</s>
    <s id="1:2010">以神通力復現無數優鉢羅華，其華千葉異香彌布，旋覆空中化成華蓋，以為供養。</s>
    <s id="1:2011">舍利子！爾時寶雲梵志即於然燈佛所經十二歲淨心奉事，由勝進力以本願故獲金色髻，而作是言：</s>
    <s id="1:2012">『唯願世尊安慰於我，令我堅固，早成阿耨多羅三藐三菩提記。』 佛說大乘菩薩藏正法經卷第三十九佛說大乘菩薩藏正法經卷第四十西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯勝慧波羅蜜多品第十一之八</s>
    <s id="1:2013">「復次舍利子！彼然燈如來、應、正等覺，於三世中普以慧眼悉能了知。</s>
    <s id="1:2014">時寶雲梵志如是知已，</s>
    <s id="1:2015">以金色髻布散於地，</s>
    <s id="1:2016">請佛、聲聞及餘比丘右旋履蹈。</s>
    <s id="1:2017">所以者何？</s>
    <s id="1:2018">佛告諸比丘：『寶雲梵志過無量阿僧祇劫當得作佛，號釋迦牟尼如來、應供、正遍知、明行足、善逝、世間解、無上士、調御丈夫、天人師、佛、世尊。』</s>
    <s id="1:2019">舍利子！時彼梵志聞佛記已，</s>
    <s id="1:2020">歡喜踊躍</s>
    <s id="1:2021">現大神通，於虛空中</s>
    <s id="1:2022">即時證得無量百千俱胝那庾多不可說三摩地門。</s>
    <s id="1:2023">以神通智力，超越東方 殑伽沙世界，諸佛世尊咸與授記：</s>
    <s id="1:2024">『汝於未來世過無量阿僧祇劫當得作佛，號釋迦牟尼。』</s>
    <s id="1:2025">如是南西北方四維上下， 諸佛世尊亦復如是。</s>
    <s id="1:2026">舍利子！是寶雲梵志復聞諸佛同授記已，獲大安慰</s>
    <s id="1:2027">從空中下，即時往詣然燈佛所，</s>
    <s id="1:2028">發淨信心捨家出家</s>
    <s id="1:2029">常修梵行。</s>
    <s id="1:2030">舍利子！汝於寶雲梵志莫起異見、勿生疑惑。</s>
    <s id="1:2031">所以者何？</s>
    <s id="1:2032">彼梵志者即我身是。</s>
    <s id="1:2033">我於爾時以五枝優鉢羅華散佛頂上，</s>
    <s id="1:2034">復於菩薩藏正法，樂欲聽聞受持讀誦、</s>
    <s id="1:2035">廣大開示為人演說，</s>
    <s id="1:2036">具足正行</s>
    <s id="1:2037">謂無相行， 是故疾得阿耨多羅三藐三菩提記。</s>
    <s id="1:2038">舍利子！若我於彼清淨法行不以神通智力種種成辦，</s>
    <s id="1:2039">彼佛世尊即不與我授菩提記。</s>
    <s id="1:2040">爾時我於菩薩藏正法 如其所聞，安立正行，</s>
    <s id="1:2041">謂無相行、</s>
    <s id="1:2042">不可得行。</s>
    <s id="1:2043">及見彼佛，</s>
    <s id="1:2044">於一切行平等超越。</s>
    <s id="1:2045">我於彼佛知一切法自性不生，隨順諸法起平等見，而能獲得最上法忍。</s>
    <s id="1:2046">得是忍者何所忍耶？</s>
    <s id="1:2047">所謂色忍、受忍、想忍、行忍、識忍，乃至蘊、處、界種種法忍。</s>
    <s id="1:2048">雖復得是法忍，如彼增語。</s>
    <s id="1:2049">所以者何？</s>
    <s id="1:2050">非世間法積集行故，</s>
    <s id="1:2051">非異生法、</s>
    <s id="1:2052">非無學法、</s>
    <s id="1:2053">非緣覺法、</s>
    <s id="1:2054">非菩薩法、</s>
    <s id="1:2055">非諸佛法積集行故，</s>
    <s id="1:2056">於一切法皆不可得，</s>
    <s id="1:2057">無所集故， 說此是名得諸法忍。</s>
    <s id="1:2058">又彼忍者， 於一切相、一切攀緣，一剎那頃亦得是忍，</s>
    <s id="1:2059">謂非眼界</s>
    <s id="1:2060">非眼境界盡，</s>
    <s id="1:2061">乃至非耳鼻舌身意境界盡，</s>
    <s id="1:2062">於彼忍境亦無所至。</s>
    <s id="1:2063">舍利子！得是忍者，由我於菩薩藏正法樂欲聽聞 受持讀誦，</s>
    <s id="1:2064">廣大開示為人演說，</s>
    <s id="1:2065">具足正行，謂無相行、不可得行，是故我於然燈佛所速得受記。」</s>
    <s id="1:2066">說是語時，會中有長者子名曰仁授，</s>
    <s id="1:2067">聞佛說菩薩藏正法</s>
    <s id="1:2068">諸佛功德及 菩薩行，</s>
    <s id="1:2069">即從坐起，</s>
    <s id="1:2070">整衣服偏袒右肩，</s>
    <s id="1:2071">右膝著地</s>
    <s id="1:2072">合掌恭敬</s>
    <s id="1:2073">而白佛言：</s>
    <s id="1:2074">「世尊！我於尊者阿[少/兔]樓馱，昔常隨學入解阿羅漢法，</s>
    <s id="1:2075">盡老死際住空寂舍。</s>
    <s id="1:2076">我今忽聞菩薩藏正法、</s>
    <s id="1:2077">諸佛功德及菩薩行，</s>
    <s id="1:2078">所謂大乘是最上乘， 第一深妙無有過上， 是為阿耨多羅三藐三菩提法。</s>
    <s id="1:2079">而我親聞佛說、親所聽受，於此正法發生無量深妙勝解。</s>
    <s id="1:2080">復於是法，無所稱量、無所執著、不作勝解。 若謂是法第一深妙無有過上，是即於彼積集退轉。</s>
    <s id="1:2081">世尊！此菩薩藏正法，於諸佛乘乃至所有一切乘中，最在其上第一開示，</s>
    <s id="1:2082">多所憐愍多所饒益， 安樂天人度脫一切。</s>
    <s id="1:2083">於學無學如應所得至菩薩地，</s>
    <s id="1:2084">其誰不發阿耨多羅三藐三菩提心？」</s>
    <s id="1:2085">爾時長者子仁授重白佛言： 「世尊！於苦集中而難成就阿耨多羅三藐三菩提耶？」</s>
    <s id="1:2086">佛言：「仁授！如是如是。</s>
    <s id="1:2087">世尊如其行相，於阿耨多羅三藐三菩提心不退轉積集精進。</s>
    <s id="1:2088">如佛世尊於殑伽沙數一一佛所發菩提心，復能平等安住如是精進證菩提果，復能安隱諸菩薩道。</s>
    <s id="1:2089">所以者何？</s>
    <s id="1:2090">諸佛智慧無量無邊。 不可思議不可稱量世尊，若於是法不善修作、分別罣礙，雖百千俱胝那庾多劫，於菩提果甚為難得。」</s>
    <s id="1:2091">爾時仁授長者子即於佛前說伽陀曰：</s>
    <s id="1:2092">「於千俱胝劫， 我發菩提心，</s>
    <s id="1:2093">見懈怠眾生，沈淪諸苦惱。</s>
    <s id="1:2094">假使施頭目，量積過須彌，如是一心中，精懃無懈退。</s>
    <s id="1:2095">若我住佛道，利樂諸有情，</s>
    <s id="1:2096">由依如來故，得是精進力。</s>
    <s id="1:2097">此乘名大乘， 是佛最上說，</s>
    <s id="1:2098">樂欲菩提者， 畢竟無見取。</s>
    <s id="1:2099">救護諸苦惱， 解脫於惡趣，</s>
    <s id="1:2100">此正覺義利， 唯如來所說。」</s>
    <s id="1:2101">時仁授長者子說是偈已，</s>
    <s id="1:2102">於佛法中起大信解， 不著世樂妻子眷屬。</s>
    <s id="1:2103">向佛世尊頭面禮足</s>
    <s id="1:2104">右繞三匝，</s>
    <s id="1:2105">於剎那頃詣本住處， 與自眷屬七妻 七男 七女 七奴 七婢，</s>
    <s id="1:2106">各持上妙細[疊*毛]價直千萬，</s>
    <s id="1:2107">并諸伎樂五百人俱， 出王舍大城欲詣佛所。</s>
    <s id="1:2108">時彼人眾見是事已，即時往問。</s>
    <s id="1:2109">時長者子白言：</s>
    <s id="1:2110">「仁等當知，如來現在耆闍崛山，</s>
    <s id="1:2111">與無量無數百千大眾恭敬圍繞，</s>
    <s id="1:2112">廣大開示無量善法。</s>
    <s id="1:2113">佛之智慧不可思議不可稱量，</s>
    <s id="1:2114">我及眷屬欲往詣彼樂聞如來深妙法義， 以善根力決諸疑網，為欲攝受阿耨多羅三藐三菩提。</s>
    <s id="1:2115">仁等亦宜親近彼佛 植諸善本。」</s>
    <s id="1:2116">時彼人民聞是語已，生大歡喜，咸悉隨從。</s>
    <s id="1:2117">爾時長者子與自眷屬五百伎樂及千人眾到佛所已，即以花香纓珞、塗香粖香繒蓋幢幡、伎樂謌詠作諸供養，</s>
    <s id="1:2118">及上妙細[疊*毛]價直百千以散佛上。</s>
    <s id="1:2119">即於佛前說伽陀曰：</s>
    <s id="1:2120">「往昔多劫中，懃修菩提行，於法得自在，利樂諸有情，如是我今當，故此伸供養。 見兩足世尊，常處清淨行，現證無上道，故此伸供養。 我諸眷屬等，所將千人眾，咸親近如來，一切歸命禮。」</s>
    <s id="1:2121">爾時長者子說偈讚已，</s>
    <s id="1:2122">而白佛言：</s>
    <s id="1:2123">「世尊！我及眷屬所將人眾來詣佛所，</s>
    <s id="1:2124">一切皆住阿耨多羅三藐三菩提心植眾善本，</s>
    <s id="1:2125">於無上道誓不退轉。」 作是語已俱發聲言：「世尊！我等歸佛、歸法及比丘僧諸優婆塞，唯見攝受。</s>
    <s id="1:2126">我等盡其形壽，</s>
    <s id="1:2127">遠離殺害， 趣清淨門，</s>
    <s id="1:2128">一時皆發無上道心。</s>
    <s id="1:2129">惟願世尊為我等故說微妙法，於如是眾勿應棄捨，及未來世苦惱眾生願為濟度。」 如是二請。 爾時世尊極憐愍故現大神通，即昇虛空跏趺而坐。 時長者子等見是事已歎未曾有。</s>
    <s id="1:2130">彼佛世尊威神力故，持諸大眾皆處虛空。 爾時長者子與自眷屬五百伎樂等發大歡喜， 於虛空中起立合掌，右繞三匝頭面禮足，作眾伎樂謌詠佛德，普及時會，如是遍滿無量百千踰繕那。 佛神力故，忽於空中復化大比丘眾千二百五十人，與其眷屬六萬人俱，從東方來樂欲聽法。 時佛世尊見彼大眾，即以神力化五樓閣，眾妙莊嚴甚為希有，一一樓閣皆出梵音演說妙法。</s>
    <s id="1:2131">復有百千俱胝諸天子眾，持天曼陀羅華以散佛上，偏覆空中；</s>
    <s id="1:2132">佛神力故成華樓閣。</s>
    <s id="1:2133">爾時長者子及諸大眾，覩如是等廣大神變清淨莊嚴，</s>
    <s id="1:2134">發生無量親近愛樂。</s>
    <s id="1:2135">佛知是已 即攝神力，還復東方本相如故。</s>
    <s id="1:2136">爾時阿難見是事已，</s>
    <s id="1:2137">偏袒右肩合掌恭敬</s>
    <s id="1:2138">而白佛言：</s>
    <s id="1:2139">「世尊！以何因緣現是神變？ 惟願世尊為我等說。」</s>
    <s id="1:2140">佛告阿難：</s>
    <s id="1:2141">「我今當為仁授長者子與自眷屬及眾伎樂供養於我，</s>
    <s id="1:2142">是人於千俱胝劫不墮惡趣，</s>
    <s id="1:2143">常生人天受勝妙樂。</s>
    <s id="1:2144">過是劫已，</s>
    <s id="1:2145">亦復尊重供養道行如來、應、正等覺，</s>
    <s id="1:2146">於二十五俱胝劫不復輪轉。</s>
    <s id="1:2147">是七妻等捨是身已，當轉女身成丈夫相，</s>
    <s id="1:2148">復與仁授菩薩於一劫中修菩薩行。</s>
    <s id="1:2149">阿難！彼仁授菩薩當得作佛，號曰等心如來，十號具足，與自眷屬轉次授記皆得作佛。 時彼伎樂五百人眾，由供養佛，以是緣故，於阿僧祇劫不墮惡趣，</s>
    <s id="1:2150">千俱胝劫常作轉輪聖王。</s>
    <s id="1:2151">過是數已，供養尊重十千如來，</s>
    <s id="1:2152">於一劫中皆當作佛，盡同一號。</s>
    <s id="1:2153">餘千人眾於慈氏如來般涅盤後，</s>
    <s id="1:2154">過殑伽沙劫於千俱胝佛所尊重供養，當得作佛，號曰希勝如來，十號具足。</s>
    <s id="1:2155">」爾時佛告具壽舍利子言：「彼阿闍世王與具足燈婆羅門及千人等，正法滅已過刀兵劫，於未來世有佛出世，名曰慈氏。</s>
    <s id="1:2156">時彼有情壽命長遠具八萬歲，復有千辟支佛出現世間， 復於彼時親近供養尊重讚歎，亦復尊重供養慈氏如來。</s>
    <s id="1:2157">於二十五俱胝那庾多劫，無復退轉種諸善根，</s>
    <s id="1:2158">捨家出家成菩提果。</s>
    <s id="1:2159">及見彼千人同時發阿耨多羅三藐三菩提心，</s>
    <s id="1:2160">時六十那庾多天人遠塵離垢得法眼淨。」</s>
    <s id="1:2161">佛告阿難：「而諸愚夫，不能於佛發生愛樂清淨信解、尊重讚歎者。</s>
    <s id="1:2162">所以者何？</s>
    <s id="1:2163">是諸人等，於少善根尚不能得，何況如來大涅盤證。」</s>
    <s id="1:2164">爾時世尊欲重明斯義說伽陀曰：</s>
    <s id="1:2165">「尊重諸佛故， 得是勝吉祥，</s>
    <s id="1:2166">供養調御師，獲最上大果。</s>
    <s id="1:2167">諸佛滅度後，得覩佛舍利，猶如芥子量，應廣妙修設。</s>
    <s id="1:2168">又佛滅度後，供養舍利者，應生平等心，若如來住世。</s>
    <s id="1:2169">由發是心故， 供養無上尊，</s>
    <s id="1:2170">悟平等菩提， 果報亦如是。</s>
    <s id="1:2171">為善逝攝受， 遠離於惡道，</s>
    <s id="1:2172">是人趣涅盤， 不以為難得。</s>
    <s id="1:2173">能示佛禁戒， 最上三摩地，</s>
    <s id="1:2174">及清淨勝解， 得佛無上果。</s>
    <s id="1:2175">作是供養已， 疾趣善修習，</s>
    <s id="1:2176">獲無上正覺，宣說第一法。</s>
    <s id="1:2177">若人欲了知，親近諸佛法，</s>
    <s id="1:2178">樂欲獲多聞，深心無厭怠。</s>
    <s id="1:2179">自在轉輪王， 及淨行勝族，</s>
    <s id="1:2180">具福相莊嚴， 應時獲出離。」</s>
    <s id="1:2181">爾時世尊說是偈已，告具壽舍利子言：</s>
    <s id="1:2182">「若善男子善女人安住大乘，</s>
    <s id="1:2183">欲速成阿耨多羅三藐三菩提者，</s>
    <s id="1:2184">應於菩薩藏正法殊勝義利，</s>
    <s id="1:2185">樂欲多聞受持讀誦，</s>
    <s id="1:2186">乃至廣大開示為他人說，</s>
    <s id="1:2187">即得紹隆三寶使不斷絕，得不退轉四無量心、六波羅蜜、四攝事等，饒益有情悉相應故。</s>
    <s id="1:2188">又舍利子！此菩薩藏正法即菩提道。</s>
    <s id="1:2189">所以者何？</s>
    <s id="1:2190">是菩薩藏正法，攝受阿耨多羅三藐三菩提故。</s>
    <s id="1:2191">即諸菩薩資糧，應如是學，無令斷絕。</s>
    <s id="1:2192">舍利子！所謂得成阿耨多羅三藐三菩提一切波羅蜜多，能於如來一切波羅蜜多善作出離。</s>
    <s id="1:2193">於無量地隨得如來一切輕安，乃至隨得如來之地。 若於如是波羅蜜多，即得安住一切波羅蜜多。」</s>
    <s id="1:2194">爾時世尊欲重明斯義說伽陀曰：</s>
    <s id="1:2195">「諸有智發生，說一切有為，由智及無明，故有為諸苦。 於業及業報，應當如是知，若非業非報，現前獲出離。」</s>
    <s id="1:2196">爾時世尊說伽陀已，</s>
    <s id="1:2197">時具壽舍利子，諸大菩薩摩訶薩，及諸比丘眾，一切世間天、人、阿修羅、乾闥婆等，</s>
    <s id="1:2198">聞佛所說，皆大歡喜，信受奉行。</s>
    <s id="1:2199">佛說大乘菩薩藏正法經卷第四十</s>
  </p>
</text>
