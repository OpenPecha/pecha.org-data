<?xml version='1.0' encoding='utf-8'?>
<text>
  <p id="1">
    <s id="1:1">[157a.1]བམ་པོ་བཅུ་བདུན་པ། །</s>
    <s id="1:2">ཤཱ་རིའི་བུ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་བརྩོན་ན་བྱང་ཆུབ་སེམས་དཔའི་སྤྱད་པ་སྤྱོད་པར་འགྱུར་བའི་བྱང་ཆུབ་སེམས་དཔའ་སེམས་དཔའ་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཞེ་ན།</s>
    <s id="1:3">ཤཱ་རིའི་བུ་འདི་ལ་བྱང་ཆུབ་ [157a.2]སེམས་དཔའ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་རབ་ཏུ་ཉན་པར་བྱེད། འཛིན་པར་བྱེད།  འཆང་བར་བྱེད། ཀློག་པར་བྱེད། ཀུན་ཆུབ་པར་བྱེད། གཞན་དག་ལ་ཡང་འཆད་ཅིང་རྒྱ་ཆེར་ཡང་དག་པར་རབ་ཏུ་སྟོན་པར་བྱེད་དེ། ཤཱ་རིའི་བུ་དེ་ལ་བྱང་ཆུབ་སེམས་དཔས་བྱང་ཆུབ་ [157a.3]སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན།  བླངས།  བཟུང་། བཀླགས། གཞན་ལ་ཡང་བཤད་ཅིང་རྒྱ་ཆེར་ཡང་དག་པར་རབ་ཏུ་བསྟན་ན་</s>
    <s id="1:4">ཤེས་རབ་ཀྱི་རྣམ་པ་འདི་དག་འཐོབ་པར་འགྱུར་རོ། །</s>
    <s id="1:5">ཤེས་རབ་དེ་ཡང་རྣམ་པ་དང་འཇུག་པ་གང་ཞེ་ན།</s>
    <s id="1:6">དེ་ལ་ཤེས་རབ་ཀྱི་ཐོས་ [157a.4]པ་ནི་རྣམ་པའོ། །</s>
    <s id="1:7">ཚུལ་བཞིན་ཡིད་ལ་བྱེད་པ་ནི་འཇུག་པའོ། །</s>
    <s id="1:8">ཐོས་པ་ཡང་རྣམ་པ་གང་ཞེ་ན། </s>
    <s id="1:9">འདི་ལྟ་སྟེ་འདུན་པའི་རྣམ་པ་དང་།</s>
    <s id="1:10">བསམ་པའི་རྣམ་པ་དང་།</s>
    <s id="1:11">སྦྱོར་བའི་རྣམ་པ་དང་།</s>
    <s id="1:12">དགེ་བའི་བཤེས་གཉེན་གྱི་རྣམ་པ་དང་།</s>
    <s id="1:13">ང་རྒྱལ་མེད་པའི་རྣམ་པ་དང་། རབ་ཏུ་འདུད་པའི་རྣམ་པ་དང་། [157a.5]རི་མོར་བྱེད་པའི་རྣམ་པ་དང་། འཐུན་པའི་རྣམ་པ་དང་། བཀའ་བློ་བདེ་བའི་རྣམ་པ་དང་། བསྙེན་བཀུར་བྱེད་པའི་རྣམ་པ་དང་།</s>
    <s id="1:14">རྣ་བླགས་ཏེ་ཉན་པའི་རྣམ་པ་དང་།</s>
    <s id="1:15">བཀུར་སྟི་བྱེད་པའི་རྣམ་པ་དང་།</s>
    <s id="1:16">ཡིད་ལ་བྱེད་པའི་རྣམ་པ་དང་།</s>
    <s id="1:17">མི་གཡེང་བའི་རྣམ་པ་དང་།</s>
    <s id="1:18">རིན་པོ་ཆེར་འདུ་ཤེས་པའི་རྣམ་པ་དང་།</s>
    <s id="1:19">[157a.6]སྨན་དུ་འདུ་ཤེས་པའི་རྣམ་པ་དང་།</s>
    <s id="1:20">ནད་ཐམས་ཅད་རབ་ཏུ་ཞི་བར་བྱེད་པའི་འདུ་ཤེས་ཀྱི་རྣམ་པ་དང་།</s>
    <s id="1:21">དྲན་པའི་སྣོད་ཀྱི་རྣམ་པ་དང་།</s>
    <s id="1:22">རྟོགས་པ་ཤེས་པའི་རྣམ་པ་དང་། བློ་གྲོས་འདོད་པའི་རྣམ་པ་དང་།</s>
    <s id="1:23">བློ་ལ་འཇུག་པའི་རྣམ་པ་དང་། སངས་རྒྱས་ཀྱི་ཆོས་ཐོས་པས་མི་ངོམས་པའི་རྣམ་པ་དང་།</s>
    <s id="1:24">གཏོང་བ་ [157a.7]སྤེལ་བའི་རྣམ་པ་དང་།</s>
    <s id="1:25">བྱིན་ནས་མི་སྨོད་པའི་རྣམ་པ་དང་།</s>
    <s id="1:26">མང་དུ་ཐོས་པ་སྟེན་པའི་རྣམ་པ་དང་།</s>
    <s id="1:27">གུས་པར་དགའ་བ་མྱོང་བར་བྱེད་པའི་རྣམ་པ་དང་།</s>
    <s id="1:28">ལུས་སིམ་པའི་རྣམ་པ་དང་།</s>
    <s id="1:29">སེམས་རངས་པའི་རྣམ་པ་དང་།</s>
    <s id="1:30">མི་སྐྱོ་བར་ཉན་པའི་རྣམ་པ་དང་།</s>
    <s id="1:31">དོན་ཉན་པའི་རྣམ་པ་དང་། ཆོས་ཉན་པའི་རྣམ་པ་ [157b.1]དང་།</s>
    <s id="1:32">ནན་ཏན་ཉན་པའི་རྣམ་པ་དང་།</s>
    <s id="1:33">ཐེག་པ་གཞན་ལ་འདོད་པ་མེད་པར་ཉན་པའི་རྣམ་པ་དང་།</s>
    <s id="1:34">ཕ་རོལ་ཏུ་ཕྱིན་པ་ཉན་པའི་རྣམ་པ་དང་།</s>
    <s id="1:35">བྱང་ཆུབ་སེམས་དཔའི་སྡེ་སྣོད་ཉན་པའི་རྣམ་པ་དང་།</s>
    <s id="1:36">བསྡུ་བའི་དངོས་པོ་ཉན་པའི་རྣམ་པ་དང་།</s>
    <s id="1:37">ཐབས་མཁས་པ་ཉན་པའི་རྣམ་པ་དང་།</s>
    <s id="1:38">ཚངས་ [157b.2]པའི་གནས་པ་ཉན་པའི་རྣམ་པ་དང་།</s>
    <s id="1:39">མངོན་པར་ཤེས་པ་ཉན་པའི་རྣམ་པ་དང་།</s>
    <s id="1:40">དྲན་པ་ཉེ་བར་གཞག་པ་ཉན་པའི་རྣམ་པ་དང་།</s>
    <s id="1:41">ཡང་དག་པར་སྤོང་བ་ཉན་པའི་རྣམ་པ་དང་།</s>
    <s id="1:42">རྫུ་འཕྲུལ་གྱི་རྐང་པ་ཉན་པའི་རྣམ་པ་དང་།</s>
    <s id="1:43">རྟེན་ཅིང་འབྲེལ་པར་འབྱུང་བ་ཉན་པའི་རྣམ་པ་དང་།</s>
    <s id="1:44">མི་རྟག་པ་ཉན་པའི་ [157b.3]རྣམ་པ་དང་། སྡུག་བསྔལ་བ་ཉན་པའི་རྣམ་པ་དང་། བདག་མེད་པ་ཉན་པའི་རྣམ་པ་དང་། ཞི་བ་ཉན་པའི་རྣམ་པ་དང་།</s>
    <s id="1:45">སྟོང་པ་ཉིད་ཉན་པའི་རྣམ་པ་དང་། མཚན་མ་མེད་པ་ཉན་པའི་རྣམ་པ་དང་། སྨོན་པ་མེད་པ་ཉན་པའི་རྣམ་པ་དང་། མངོན་པར་འདུ་མི་བྱེད་པ་ཉན་པའི་རྣམ་པ་དང་།</s>
    <s id="1:46">དགེ་བའི་ [157b.4]རྩ་བ་མངོན་པར་འདུ་བྱེད་པ་ཉན་པའི་རྣམ་པ་དང་།</s>
    <s id="1:47">རང་དབང་དུ་གྱུར་པའི་རྣམ་པ་དང་།</s>
    <s id="1:48">ཆོས་ཉན་པར་འདུ་ཤེས་པའི་རྣམ་པ་དང་།</s>
    <s id="1:49">ཀུན་ཏུ་འདྲེ་བ་མི་འཐུན་པའི་ཕྱོགས་སུ་འདུ་ཤེས་པའི་རྣམ་པ་དང་།</s>
    <s id="1:50">ཉོན་མོངས་པ་ཐམས་ཅད་ཚར་གཅོད་པའི་རྣམ་པ་དང་།</s>
    <s id="1:51">མཁས་པ་ལ་མངོན་པར་དགའ་བའི་ [157b.5]རྣམ་པ་དང་།</s>
    <s id="1:52">འཕགས་པ་བསྟེན་པའི་རྣམ་པ་དང་།</s>
    <s id="1:53">འཕགས་པ་མ་ཡིན་པ་ཡོངས་སུ་སྤང་བའི་རྣམ་པ་དང་།</s>
    <s id="1:54">འཕགས་པ་ཉན་པའི་རྣམ་པ་དང་།</s>
    <s id="1:55">དབང་པོ་ཉན་པའི་རྣམ་པ་དང་།</s>
    <s id="1:56">རྗེས་སུ་དྲན་པ་སྒོམ་པ་ཉན་པའི་རྣམ་པ་དང་།</s>
    <s id="1:57">བྱང་ཆུབ་ཀྱི་ཡན་ལག་ཉན་པའི་རྣམ་པ་དང་།</s>
    <s id="1:58">འཕགས་པའི་ལམ་ཡན་ [157b.6]ལག་བརྒྱད་པ་ཉན་པའི་རྣམ་པ་དང་།</s>
    <s id="1:59">དེ་བཞིན་གཤེགས་པའི་སྟོབས་དང་། མི་འཇིགས་པ་དང་། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཆེན་པོ་དང་། སོ་སོ་ཡང་དག་པར་རིག་པ་དང་།</s>
    <s id="1:60">སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་རྣམས་ཉན་པའི་རྣམ་པ་སྟེ།</s>
    <s id="1:61">ཤཱ་རིའི་བུ་དེ་ལྟར་ [157b.7]གང་ན་ཐོས་པ་དེ་ན་ཤེས་པའོ། ། གང་ན་ཤེས་པ་དེ་ན་ནན་ཏན་ནོ། །</s>
    <s id="1:62">དེ་ཅིའི་ཕྱིར་ཞེ་ན།</s>
    <s id="1:63">གང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ལ་མོས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:64">གང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ [158a.1]ལ་བསམ་པ་ཡོད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:65">གང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ལ་སྦྱོར་བ་ཡོད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:66">གང་ [158a.2]དགེ་བའི་བཤེས་གཉེན་ལ་སྟེན་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་ང་རྒྱལ་མེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་མང་དུ་ཐོས་པ་ལ་རབ་ཏུ་འདུད་པ་དེ་ནི་ཐོས་པར་འགྱུར་ [158a.3]རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་མང་དུ་ཐོས་པ་ལ་རི་མོར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་འཐུན་པར་འཛིན་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ [158a.4]ཏན་བྱེད་དོ། ། གང་བཀའ་བློ་བདེ་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་མང་དུ་ཐོས་པ་ལ་བསྙེན་བཀུར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་རྣ་བླགས་ཏེ་ཉན་པ་དེ་ནི་ཐོས་པར་ [158a.5]འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་མང་དུ་ཐོས་པ་ལ་བཀུར་སྟི་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་འཆད་པ་དང་། གང་མང་དུ་ཐོས་པ་ཡིད་ལ་བྱེད་པ་དེ་ནི་ཐོས་པར་འགྱུར་རོ། །ཐོས་ནས་ [158a.6]རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:67">གང་མང་དུ་ཐོས་པ་རིན་པོ་ཆེར་འདུ་ཤེས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:68">གང་མང་དུ་ཐོས་པ་ལ་རྩིར་འདུ་ཤེས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ [158a.7]ནན་ཏན་བྱེད་དོ། །</s>
    <s id="1:69">གང་མང་དུ་ཐོས་པ་ཐོས་ནས་འདོད་ཆགས་དང་། ཞེ་སྡང་དང་གཏི་མུག་རབ་ཏུ་ཞི་བར་འདུ་ཤེས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:70">གང་མང་དུ་ཐོས་པ་ཐོས་ནས་འཛིན་པར་འདུ་ཤེས་པ་དེ་ནི་ཐོས་པར་འགྱུར་རོ། ། [158b.1]ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:71">གང་ཆོས་རྣམས་རྟོགས་པར་ཁོང་དུ་ཆུད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:72">གང་མང་དུ་ཐོས་པ་བློ་གྲོས་འདོད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། །  [158b.2]ཤེས་ནས་ནན་ཏན་བྱེད་དོ། ། གང་མང་དུ་ཐོས་པ་ཐོས་ནས་བློ་རྣམ་པར་གཡོ་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:73">གང་ཐོས་པས་མི་ངོམས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་ [158b.3]དོ། །</s>
    <s id="1:74">གང་སྦྱིན་པའི་གཏམ་ཐོས་ནས་གཏོང་བར་རྟོག་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:75">གང་ཚུལ་ཁྲིམས་ཀྱི་གཏམ་ཐོས་ནས་ཚུལ་ཁྲིམས་སྲུང་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:76">[158b.4]གང་བཟོད་པའི་གཏམ་ཐོས་ནས་བཟོད་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:77">གང་བརྩོན་འགྲུས་ཀྱི་གཏམ་ཐོས་ནས་བརྩོན་འགྲུས་མཉམས་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ [158b.5]ཏན་བྱེད་དོ། །</s>
    <s id="1:78">གང་བསམ་གཏན་གྱི་གཏམ་ཐོས་ནས་སེམས་མི་གཡེང་བར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:79">གང་ཤེས་རབ་ཀྱི་གཏམ་ཐོས་ནས་ཟག་པ་ཟད་པ་ལ་སེམས་གཞོལ་བར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ [158b.6]ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:80">གང་མང་དུ་ཐོས་པར་དགའ་བ་སྐྱེ་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་ཆོས་ཐོས་ནས་ལུས་སིམ་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་ [158b.7]དོ། །</s>
    <s id="1:81">གང་ཆོས་ཐོས་ནས་རངས་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། ། གང་ཐེག་པ་ཆེན་པོ་ཐོས་ནས་མོས་པར་འགྱུར་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:82">གང་བསྡུ་བའི་དངོས་པོ་ཐོས་ [159a.1]ནས་གང་བསྡུ་བར་སེམས་སྐྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:83">གང་དྲན་པ་ཉེ་བར་གཞག་པའི་གཏམ་ཐོས་ནས་དྲན་པ་ལུས་ལ་ཞུགས་པ་དང་། དྲན་པ་ཚོར་བ་ལ་ཞུགས་པ་དང་། དྲན་པ་སེམས་ལ་ཞུགས་པ་དང་། [159a.2]དྲན་པ་ཆོས་ལ་ཞུགས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:84">གང་ཡང་དག་པར་སྤོང་བའི་གཏམ་ཐོས་ནས་མི་དགེ་བ་སྐྱེས་ཤིང་བྱུང་བདག་ལ་ཁྲེལ་ཞིང་ངོ་ཚ་བར་འགྱུར་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་ [159a.3]བྱེད་དོ། །</s>
    <s id="1:85">གང་དགེ་བའི་ཆོས་སྐྱེས་ཤིང་བྱུང་བ་ལ་མི་གཏོང་བར་བློ་འཇུག་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། །ཤེས་ནས་ནན་ཏན་བྱེད་དོ། ། གང་རྫུ་འཕྲུལ་གྱི་རྐང་པའི་གཏམ་ཐོས་ནས་ལུས་ཡང་བ་དང་། སེམས་ཡང་བ་དང་། འདུན་པ་ཡང་བ་སྐྱེ་བ་དེ་ནི་ཐོས་པར་འགྱུར་རོ། ། [159a.4]ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:86">གང་བསམ་གཏན་གྱི་གཏམ་ཐོས་ནས་ངེས་པར་རྟོག་པ་ལ་སེམས་གཏོང་བ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:87">གང་ཚད་མེད་པའི་གཏམ་ཐོས་ནས་</s>
    <s id="1:88">སེམས་ཅན་ཐམས་ཅད་ལ་བྱམས་ [159a.5]པ་དང་། ཕོངས་པར་གྱུར་པ་རྣམས་ལ་སྙིང་རྗེ་ཆེ་བ་དང་། ཆོས་ལ་དགའ་བ་དང་། མི་དགའ་བ་ལ་བཏང་སྙོམས་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:89">གང་དབང་པོའི་གཏམ་ཐོས་ནས་དད་པའི་དབང་པོ་དང་། བརྩོན་འགྲུས་ཀྱི་དབང་ [159a.6]པོ་དང་། དྲན་པའི་དབང་པོ་དང་། ཏིང་ངེ་འཛིན་གྱི་དབང་པོ་དང་། ཤེས་རབ་ཀྱི་དབང་པོ་ལ་སེམས་འཇུག་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:90">གང་བྱང་ཆུབ་ཀྱི་ཡན་ལག་གི་གཏམ་ཐོས་ནས་ཆོས་ཐམས་ཅད་ཁོང་དུ་ཆུད་པར་ [159a.7]བྱ་བའི་ཕྱིར་སེམས་འཇུག་པར་བྱེད་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:91">གང་ལམ་གྱི་གཏམ་ཐོས་ནས་མྱ་ངན་ལས་འདའ་བར་འགྲོ་བ་ལ་སེམས་འཇུག་པ་དེ་ནི་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་ [159b.1]དོ། །</s>
    <s id="1:92">གང་དེ་བཞིན་གཤེགས་པའི་སྟོབས་དང་། མི་འཇིགས་པ་དང་། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཆེན་པོ་དང་། སོ་སོ་ཡང་དག་པར་རིག་པ་དང་། སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་ཡང་དག་པར་བསླབ་པ་སངས་རྒྱས་ཀྱི་ཆོས་ཚད་མེད་པ་ [159b.2]ཐོས་ནས་</s>
    <s id="1:93">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་འཇུག་སྟེ</s>
    <s id="1:94">དེ་ཐོས་པར་འགྱུར་རོ། །ཐོས་ནས་རབ་ཏུ་ཤེས་སོ། ། ཤེས་ནས་ནན་ཏན་བྱེད་དོ། །</s>
    <s id="1:95">ཤཱ་རིའི་བུ་འདི་ནི་ཐོས་པའི་རྣམ་པ་འཇུག་པ་རྣམ་པ་བཞི་བཅུ་རྩ་གཅིག་ཅེས་བྱ་སྟེ། </s>
    <s id="1:96">ཤཱ་རིའི་བུ་དེ་ལྟར་ན་བྱང་ཆུབ་སེམས་ [159b.3]དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:97">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་</s>
    <s id="1:98">བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན། བླངས། བཟུང་། བཀླགས། ཀུན་ཆུབ་པར་བྱས།</s>
    <s id="1:99">གཞན་ལ་ཡང་བཤད་ཅིང་རྒྱ་ [159b.4]ཆེར་ཡང་དག་པར་རབ་ཏུ་བསྟན་ནས་ནན་ཏན་སྙིང་པོ་བྱེད་པ་ཡིན་ནོ། །</s>
    <s id="1:100">ཆོས་རྣམས་ལ་ནན་ཏན་བྱེད་པ་གང་ཞེ་ན། </s>
    <s id="1:101">གང་ཇི་ལྟར་བསྟན་པ་བཞིན་དུ་གནས་པ་སྟེ། </s>
    <s id="1:102">དེ་ནི་ཆོས་ལ་ནན་ཏན་བྱེད་པའོ། །</s>
    <s id="1:103">གཞན་ཡང་ཆོས་ལ་ནན་ཏན་བྱེད་པ་ནི་གང་ཆོས་ཐམས་ཅད་མི་ལེན་པའོ། །</s>
    <s id="1:104">དེ་ཅིའི་ཕྱིར་ཞེ་ན།</s>
    <s id="1:105">[159b.5]ཆོས་རྣམས་ལེན་ན་ཡང་ལོག་པའི་ནན་ཏན་དུ་འགྱུར་ཏེ།</s>
    <s id="1:106">གང་ཟག་གང་ཆོས་ལེན་པར་གནས་པ་ནི་ཆོས་དེ་དག་ལས་འབྱུང་བར་འགྱུར་བའི་གནས་དང་སྐབས་མེད་དེ་དེ་ནི་གནས་མེད་པའོ། །</s>
    <s id="1:107">གང་ཟག་མི་ལེན་པར་སྤྱོད་པ་རྣམས་ཀྱང་བསལ་བའི་ཕྱིར་ཆོས་འདི་དག་ལ་ནན་ཏན་དུ་བཞག་པ་ཐེ་ཚོམ་དུ་ [159b.6]འགྱུར་ན་ཆོས་ལེན་པར་སྤྱོད་པ་རྣམས་ལྟ་སྨོས་ཀྱང་ཅི་དགོས་ཏེ་ དེ་བས་ན་ཆོས་ཐམས་ཅད་མི་ལེན་པ་ནི་ནན་ཏན་ནོ། །</s>
    <s id="1:108">གཞན་ཡང་གང་ཆོས་རྣམས་ལ་མི་སྒྲིབ་པ་དེ་ནི་ནན་ཏན་ཞེས་བྱའོ། །</s>
    <s id="1:109">གང་ཆོས་རྣམས་ལ་རློམ་སེམས་མེད་པ་དང་། གང་ཆོས་རྣམས་མི་ལེན་པ་དང་། མི་རློམ་པ་དང་། [159b.7]མི་སྐྱེ་བ་དང་། མི་འགོག་པ་དེ་ནི་ནན་ཏན་ཞེས་བྱའོ། ། གཞན་ཡང་ཆོས་རྣམས་ལ་བསྟན་པ་མེད་པ་དང་། བསལ་བ་མེད་པ་དེ་ནི་ནན་ཏན་ཞེས་བྱའོ། །</s>
    <s id="1:110">གཞན་ཡང་གང་དུ་ཅུང་ཟད་ཀྱང་མ་བཤད།  ཇི་ལྟར་བཤད་པ་བཞིན་དུ་མི་སྣང་བ་དེ་ལྟ་བུ་ནི་ཆོས་ཐམས་ཅད་མི་སྣང་བ། མི་བླང་བ། [160a.1]མཚན་ཉིད་གཅིག་པའོ། །</s>
    <s id="1:111">མཚན་ཉིད་གང་ཞེ་ན།</s>
    <s id="1:112">འདི་ལྟ་སྟེ་མཚན་ཉིད་མེད་པའོ། ། མཚན་ཉིད་ཅེས་བྱ་བ་ནི་མཚན་ཉིད་མེད་པ་སྟེ། དེ་ནི་གཉི་ག་ལས་འགྱུར་རོ། །</s>
    <s id="1:113">དེ་ཅིའི་ཕྱིར་ཞེ་ན།</s>
    <s id="1:114">ཀུན་བརྟག་པ་འམ། ཡང་དག་པར་བརྟག་པ་དེ་ཉིད་མཚན་ཉིད་ [160a.2]མེད་པར་བཤད་པ་ཡིན་ནོ། །</s>
    <s id="1:115">འདི་ནི་མཚན་ཉིད་དོ། ། འདི་ནི་མཚན་ཉིད་མ་ཡིན་པའོ་ཞེས་འདི་ལྟ་སྟེ། ཆོས་ཐམས་ཅད་ལ་མཚན་ཉིད་མེད་པ་མི་སྣང་བ། བླང་བ་མེད་པར་རྟོགས་པ་དེ་ནི་ནན་ཏན་ཞེས་བྱའོ། །</s>
    <s id="1:116">ནན་ཏན་ལ་བརྩོན་པར་གྱིས་ཤིག །</s>
    <s id="1:117">ཆོས་ཐམས་ཅད་ [160a.3]མི་སྒྲིབ་པར་སྣང་བ་ཐོབ་པར་གྱིས་ཤིག །</s>
    <s id="1:118">དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ། །</s>
    <s id="1:119">གང་ཞིག་བྱང་ཆུབ་སེམས་དཔའི་སྡེ་སྣོད་ལ། ། ཤིན་ཏུ་ངེས་པར་ནན་ཏན་གནས་བྱེད་པ། ། མཁས་པ་དེ་ནི་ཆོས་ལ་འཛིན་མི་བྱེད། ། མི་འཛིན་ [160a.4]པས་ན་ནན་ཏན་དེ་འདྲའོ། །</s>
    <s id="1:120">མིས་ནི་ཆོས་རྙེད་སྟོང་པར་མི་བྱེད་དོ། ། ཆོས་ལའང་དེ་ནི་སྟོང་པར་རློམ་སེམས་མེད། ། སྟོང་པའི་ཆོས་ལ་རློམ་སེམས་གང་ཡང་མེད། ། རློམ་སེམས་མེད་ཕྱིར་ནན་ཏན་དེ་འདྲའོ། །</s>
    <s id="1:121">ཆོས་ལ་ལེན་པ་མེད་ཅིང་འདོར་བ་མེད། ། ཆོས་ནི་ཆོས་ལ་ [160a.5]ལེན་པར་བྱེད་པ་མེད། ། ལེན་པ་མེད་ཕྱིར་འདི་ནི་ཆོས་ཀྱི་མཚན། །དེ་འདྲ་བ་ནི་ནན་ཏན་ཞེས་བྱའོ། ། གང་ཕྱིར་ཆོས་ལ་ནམས་ཀྱང་དེ་མི་ཆགས། ། དེ་ལ་དེ་ཡི་ཡེ་ཤེས་བླངས་མི་འགྱུར། ། ཡེ་ཤེས་མ་བླངས་དེ་ལའང་རློམ་སེམས་མེད། ། དེ་འདྲ་བ་ལ་ནན་ཏན་ཞེས་བྱའོ། །</s>
    <s id="1:122">[160a.6]མཁས་པས་སྦྱངས་པའི་ཡོན་ཏན་གནས་པར་གྱིས། །ཆོས་འདི་དག་ལ་ཤིན་ཏུ་བརྩོན་པར་གྱིས། །</s>
    <s id="1:123">ཆོ་ག་སྤྱོད་པ་དག་ལ་གནས་གྱུར་ན། ། དེ་ཚེ་དེ་ཡི་སྒོ་ནི་དག་པར་འགྱུར། །</s>
    <s id="1:124">སྒོ་དག་ན་ནི་ཆོས་འདི་འདྲ་བ་ཤེས། །དེ་ན་སེམས་ལ་བསམ་པའང་ཤེས་པར་འགྱུར། །</s>
    <s id="1:125">[160a.7]མཁས་པས་དེ་ཚེ་བསམ་པ་ཤེས་ནས་ནི། །འདི་འདྲ་བ་ཡི་ཆོས་ཀྱང་འཆད་པར་འགྱུར། །</s>
    <s id="1:126">ཟབ་མོའི་ཆོས་ལ་དོན་དམ་མཁས་གྱུར་ནས། ། རྟག་ཏུ་དོན་ལ་རྣམ་པར་གདོན་མི་ཟ། ། སྤྱོད་པ་མཐའ་ཡས་ཡོན་ཏན་རྣམས་ཀྱིས་འཕགས། །</s>
    <s id="1:127">མཁས་པ་མང་དུ་ཐོས་པ་རྒྱ་མཚོ་འདྲ། །  [160b.1]དེ་ཡི་དོན་དང་ཚིག་འབྲུ་དག་ལ་ཡང་། །མཐའ་མ་རྟོགས་པར་རུང་བ་མ་ཡིན་ཞིང་། །དོན་ཀྱང་མཐའ་ཡས་ཚིག་འབྲུ་མཐའ་ཡས་ཏེ། ། ནན་ཏན་སྙིང་པོར་བྱེད་པ་མི་འཁྲུགས་འགྱུར། །</s>
    <s id="1:128">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:129">ཤཱ་རིའི་ [160b.2]བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་ཉན་པ་ནས་</s>
    <s id="1:130">གཞན་ལ་རྒྱ་ཆེར་བསྟན་པའི་བར་དུ་བྱས་ནས</s>
    <s id="1:131">མ་རིག་པའི་མུན་པ་མུན་ནག་མུན་པ་རབ་རིབ་སྟུག་པོ་བསལ་བའི་ཕྱིར་ཆོས་ཐམས་ཅད་ལ་ [160b.3]སྣང་བ་ཐོབ་སྟེ།  ཤེས་རབ་ཀྱི་སྣང་བའོ། །</s>
    <s id="1:132">དེ་སྣང་བ་དེ་ཐོབ་པས་དགེ་བ་དང་། མི་དགེ་བའི་ཆོས་རྣམས་རབ་ཏུ་ཤེས་ཏེ། །</s>
    <s id="1:133">དེ་སྲོག་གི་ཕྱིར་ཡང་མི་དགེ་བའི་ཆོས་ལ་མི་གནས་ཏེ།  དེ་མི་དགེ་བའི་ཆོས་རྣམས་སྤང་བའི་ཕྱིར་ཇི་ལྟར་ཐོས་པའི་ཆོས་རྣམས་རྟོགས་པས་ན་</s>
    <s id="1:134">དགེ་བ་ཐུབ་པ་ [160b.4]ཞི་བ་ཞེས་བྱའོ། །</s>
    <s id="1:135">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
    <s id="1:136">ཇི་ལྟར་མུན་པས་ཁྱབ་བསྒྲིབས་པ། །ཁྱིམ་དུ་ཞུགས་པར་གྱུར་ན་ནི། །</s>
    <s id="1:137">ཡོད་པར་གྱུར་པའི་གཟུགས་རྣམས་ཀྱང་། །</s>
    <s id="1:138">མིག་གིས་མཐོང་བར་མི་འགྱུར་རོ། །</s>
    <s id="1:139">དེ་བཞིན་དུ་ནི་འདི་ལ་ [160b.5]ཡང་། ། ལ་ལའི་མི་དག་སྐྱེས་གྱུར་ཀྱང་། །</s>
    <s id="1:140">དགེ་བ་དང་ནི་སྡིག་པའི་ཆོས། །</s>
    <s id="1:141">མ་ཐོས་པར་ནི་ཤེས་མི་འགྱུར། །</s>
    <s id="1:142">ཐོས་ནས་ཆོས་རྣམས་རྣམ་པར་ཤེས། །</s>
    <s id="1:143">ཐོས་ནས་སྡིག་པ་སྟེན་མི་བྱེད། །</s>
    <s id="1:144">ཐོས་ནས་གནོད་པ་སྤོང་བར་བྱེད། །</s>
    <s id="1:145">ཐོས་ནས་མྱ་ངན་འདས་པ་འཐོབ། །</s>
    <s id="1:146">ཐོས་པར་འདོད་ [160b.6]པས་ཐོས་པ་འཕེལ། །</s>
    <s id="1:147">ཐོས་པས་ཤེས་རབ་འཕེལ་བར་འགྱུར། །</s>
    <s id="1:148">ཤེས་རབ་ཀྱི་ནི་དོན་རྣམས་སྦྱོང་། །</s>
    <s id="1:149">དོན་ཐོབ་ནས་ནི་བདེ་འཐོབ་འགྱུར། ། དོན་འཐོབ་དེ་ནི་ཡིད་རྣོ་སྟེ། །</s>
    <s id="1:150">ཚེ་འདི་ལ་ནི་མྱ་ངན་འདས། །</s>
    <s id="1:151">ཆོས་ལ་སྦྱོར་ཞིང་གཙང་ལ་མཁས། །</s>
    <s id="1:152">ཤིན་ཏུ་བདེ་བ་འཐོབ་པར་འགྱུར། ། </s>
    <s id="1:153">[160b.7]བྱང་ཆུབ་སེམས་དཔའི་སྡེ་སྣོད་ནི། །</s>
    <s id="1:154">ཐོས་ནས་ཆོས་ཉིད་གནས་པར་འགྱུར། །</s>
    <s id="1:155">འཇིག་རྟེན་ལ་ནི་སྣང་གྱུར་ནས། །</s>
    <s id="1:156">བྱང་ཆུབ་ཀྱི་ནི་སྤྱད་པ་སྤྱོད། །</s>
    <s id="1:157">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:158">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ [161a.1]ཀྱི་ཕ་རོལ་ཏུ་ཕྱིན་པ་ལ་སྤྱོད་པ་བྱང་ཆུབ་སེམས་དཔའི་སྡེ་སྣོད་འཛིན་པའི་གང་ཟག་ལ་དགེ་བའི་བཤེས་གཉེན་དུ་འདུ་ཤེས་བསྐྱེད་ནས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ཉིད་ལ་ཤིན་ཏུ་བྱང་བར་བྱེད། རྣམ་པར་དག་པར་བྱེད་དེ།  བྱང་ཆུབ་སེམས་དཔའི་སྡེ་ [161a.2]སྣོད་འདིའི་དོན་གྱི་ཕྱིར་འདུན་པ་སྐྱེད།</s>
    <s id="1:159">འབད་པར་བྱེད། བརྩོན་འགྲུས་རྩོམ་པར་བྱེད།</s>
    <s id="1:160">སེམས་ལ་རབ་ཏུ་འཛིན་པར་བྱེད། ཡང་དག་པར་རབ་ཏུ་འཇོག་པར་བྱེད་དེ།</s>
    <s id="1:161">དེ་ཡང་དག་པར་སྤོང་བ་བཞི་ལ་རབ་ཏུ་ཞུགས་པས་</s>
    <s id="1:162">ཆོས་ཐམས་ཅད་སྒྲིབ་པ་མེད་པ་འཐོབ་བོ། །</s>
    <s id="1:163">དེ་ནས་དེའི་ཚེ་བཅོམ་ལྡན་འདས་ཀྱིས་ [161a.3]ཚིགས་སུ་བཅད་པ་འདི་དག་གསུངས་སོ། ། ཆོས་སྨྲ་བ་ནི་གང་ཡིན་པ། །</s>
    <s id="1:164">དེ་ལ་དགེ་བའི་བཤེས་སུ་སེམས། །རྟག་པར་ནན་ཏན་གནས་གྱུར་ནས། ། ཆོས་ལ་ནན་ཏན་བྱས་ཏེ་ཉན། ། རྟག་པར་འདུན་པ་བྲ་མི་བྱེད། །</s>
    <s id="1:165">རྟག་པར་བརྩོན་འགྲུས་ཤིན་ཏུ་འཕགས། །</s>
    <s id="1:166">རྟག་པར་ཤེས་རབ་རྣམ་ [161a.4]པར་སྦྱོང་། ། ཡེ་ཤེས་ལ་ནི་རྟག་ཏུ་གནས། །</s>
    <s id="1:167">དེ་ནི་བདག་ཉིད་ཆོས་ཤེས་ཏེ། །</s>
    <s id="1:168">དད་པའི་ཕྱིར་ནི་འགྲོ་མི་བྱེད། །</s>
    <s id="1:169">སངས་རྒྱས་ཀྱིས་ནི་གང་བཤད་པ། །མི་གཡོ་བ་ཡི་ཆོས་ཤེས་སོ། །</s>
    <s id="1:170">མཁས་པ་དེ་དག་ཚིག་རྣམས་འབྱེད་ལ་མཁས། ། བསླབས་པས་དོན་ལ་ཁོང་དུ་ཆུད་པར་བྱེད། །</s>
    <s id="1:171">[161a.5]དེ་དག་དཀར་པོའི་ཕྱོགས་ནི་རྟག་པར་སྤྱོད། ། ནག་པོའི་ཕྱོགས་ནི་རྟག་ཏུ་སྦྱོང་བར་བྱེད། །</s>
    <s id="1:172">དེ་ཡི་སེམས་ལ་ནམས་ཀྱང་ཉམས་པ་མེད། ། དེ་ནི་ཆོས་རྣམས་གང་ལའང་ཞུམ་པ་མེད། །</s>
    <s id="1:173">ལུས་ཡང་དེ་བཞིན་སེམས་དང་བརྩོན་འགྲུས་དང་། །འདུན་པ་ཡང་བའང་མྱུར་དུ་ཐོབ་པར་འགྱུར། ། </s>
    <s id="1:174">[161a.6]ཆོས་ཐོས་ནས་ནི་ཤེས་རབ་འཕེལ་བར་འགྱུར། ། ཡེ་ཤེས་རྣམ་པར་རྟོགས་ནས་དྲན་མི་ཉམས། །</s>
    <s id="1:175">དྲན་དང་ཡེ་ཤེས་ལ་ནི་རྟག་གནས་ནས། །</s>
    <s id="1:176">དགེ་དང་མི་དགེའི་ཆོས་ནི་རབ་ཏུ་ཤེས། །</s>
    <s id="1:177">བླ་ན་མེད་པའི་ཆོས་རྣམས་བསླབས་ནས་ནི། །</s>
    <s id="1:178">རྟོགས་དང་དྲན་པ་ཤེས་རབ་སྟོབས་མཆོག་ཐོབ། །</s>
    <s id="1:179">ཇི་ [161a.7]ལྟར་བདག་ཉིད་ཡུན་རིངས་བསླབས་པ་བཞིན། །དེས་ནི་སེམས་ཅན་རྣམས་ཀྱི་བསམ་པ་ཤེས། །</s>
    <s id="1:180">ཆོས་བསླབས་ནས་ནི་ཁྱད་པར་འཐོབ་འགྱུར་ཏེ། ། ཁྱད་པར་ཐོབ་ཅིང་ཡེ་ཤེས་དག་གྱུར་ནས། །</s>
    <s id="1:181">དེ་ནི་སེམས་ཅན་རྣམས་ཀྱི་བསམ་པ་ཤེས། །</s>
    <s id="1:182">དེ་ཕྱིར་བསམ་པ་བཞིན་དུ་ཆོས་སྟོན་ཏོ། །</s>
    <s id="1:183">ཤཱ་རིའི་ [161b.1]བུ་དེ་ལྟར་ན།  བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། ། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་ལྟར་བློ་སྦྱངས་པ་དང་། དེ་ལྟར་ཆོས་སྣང་བའི་སྒོ་ཤིན་ཏུ་ཡོངས་སུ་དག་པས་འདི་ལྟར་སློབ་སྟེ། འཕགས་པའི་ཡང་ [161b.2]དག་པར་ལྟ་བ་འབྱུང་བ་ནི་ རྒྱུ་གཉིས་དང་རྐྱེན་གཉིས་ཏེ།</s>
    <s id="1:184">གཉིས་གང་ཞེ་ན།</s>
    <s id="1:185">གཞན་གྱི་སྒྲ་དང་བདག་ཉིད་ཚུལ་བཞིན་ཡིད་ལ་བྱེད་པའོ། ། དེ་འདི་སྙམ་དུ་སེམས་ཏེ།  གཞན་གྱིས་སྒྲ་དེ་གང་།</s>
    <s id="1:186">བདག་ཉིད་ཚུལ་བཞིན་ཡིད་ལ་བྱེད་པ་དེ་གང་ཞེ་ན། དེ་དེ་ལྟར་ཚུལ་བཞིན་ཡིད་ལ་བྱེད་པ་ན་འདི་སྙམ་ [161b.3]དུ་སེམས་པར་འགྱུར་ཏེ།</s>
    <s id="1:187">རྣལ་འབྱོར་སྤྱོད་པ་གང་དག་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་མ་ཐོས། །</s>
    <s id="1:188">འཕགས་པའི་ཆོས་འདུལ་བ་མ་ཐོས་པར་ཏིང་ངེ་འཛིན་ཙམ་གྱིས་དགའ་བ་རྙེད་ནས་</s>
    <s id="1:189">ང་རྒྱལ་གྱི་དབང་གིས་ཆེ་བའི་ང་རྒྱལ་དུ་ལྷུང་བ་</s>
    <s id="1:190">དེ་དག་ནི་སྐྱེ་བ་དང་། རྒ་བ་དང་། ན་བ་དང་། [161b.4]འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་།</s>
    <s id="1:191">འཁྲུག་པ་ལས་ཡོངས་སུ་མི་ཐར། སྡུག་བསྔལ་གྱི་ཕུང་པོ་ལས་ཡོངས་སུ་མི་ཐར་ཏེ།</s>
    <s id="1:192">དེ་དག་ལ་དེ་བཞིན་གཤེགས་པས་དགོངས་ནས་འདི་སྐད་གསུངས་སོ། ། ཕ་རོལ་ལ་རྗེས་སུ་འཐུན་ [161b.5]པ་ཐོས་པ་ནི་རྒ་བ་དང་འཆི་བ་ལས་རྣམ་པར་གྲོལ་བའོ། །</s>
    <s id="1:193">ཡང་བཅོམ་ལྡན་འདས་ཀྱིས་གསུངས་པ། ཆོས་རྣམས་ཐོས་ནས་རྣམ་པར་ཤེས། །</s>
    <s id="1:194">ཐོས་ནས་སྡིག་པ་མི་བྱེད་དེ། ། ཐོས་ནས་གནོད་པ་སྤོང་བར་འགྱུར། །</s>
    <s id="1:195">ཐོས་ནས་མྱ་ངན་འདས་པ་འཐོབ། ། ཐོས་འདོད་ཐོས་པ་འཕེལ་བར་འགྱུར། ། [161b.6]ཐོས་པས་ཤེས་རབ་འཕེལ་བར་འགྱུར། ། ཤེས་རབ་ཀྱིས་ནི་དོན་རྣམས་སྦྱོང་། ། དོན་རྙེད་ནས་ནི་བདེ་འཐོབ་འགྱུར། ། དོན་རྙེད་དེ་ནི་ཡིད་རྣོ་སྟེ། ། ཚེ་འདི་ལ་ནི་མྱ་ངན་འདས། ། ཆོས་གཙང་མཁས་པ་གཙང་མ་དང་། །མཆོག་ཏུ་བདེ་བ་ཐོབ་པར་འགྱུར། །</s>
    <s id="1:196">ཤཱ་རིའི་བུ་དེ་ལྟར་བྱང་ཆུབ་སེམས་དཔས་ [161b.7]བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འཕགས་པའི་ཆོས་འདུལ་བ་ཤིན་ཏུ་མཉན་པར་བྱ། </s>
    <s id="1:197">བླང་བར་བྱ།  གཟུང་བར་བྱ། བཀླག་པར་བྱ།</s>
    <s id="1:198">ཀུན་ཆུབ་པར་བྱ།  གཞན་ལ་ཡང་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །</s>
    <s id="1:199">ཤཱ་རིའི་བུ་གང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་ [162a.1]གྲངས་འདི་མི་ཉན་པ་དང་།</s>
    <s id="1:200">ཚུལ་བཞིན་དུ་སྦྱོར་བར་མི་བྱེད་པ་དེ་དག་ནི་</s>
    <s id="1:201">འཕགས་པའི་ལམ་ལས་ཡོངས་སུ་ཉམས་པར་འགྱུར་ཏེ</s>
    <s id="1:202">དེ་ལ་དགོངས་ནས་དེ་བཞིན་གཤེགས་པ་འདི་སྐད་དུ་བདག་ཉིད་ཚུལ་བཞིན་ཡིད་ལ་བྱེད་པ་ནི་རྒ་བ་དང་། ན་བ་དང་འཆི་བ་ལས་གྲོལ་བའོ་ཞེས་གསུང་ངོ་། ། </s>
    <s id="1:203">[162a.2]དེ་འདི་ལྟར་སློབ་སྟེ་བྱང་ཆུབ་སེམས་དཔའི་ཚུལ་བཞིན་སྦྱོར་བ་ནི་གང་།</s>
    <s id="1:204">ཇི་ལྟར་ན་བྱང་ཆུབ་སེམས་དཔའ་ཚུལ་བཞིན་སྦྱོར་བ་ཡིན་སྙམ་ནས་དེ་འདི་ལྟར་སློབ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཆོས་གང་ལ་ཡང་སྦྱོར་བར་མི་བྱེད་རབ་ཏུ་སྦྱོར་བར་མི་བྱེད་དོ། །</s>
    <s id="1:205">ཚུལ་བཞིན་དུ་སྦྱོར་ [162a.3]བ་ཞེས་བྱ་བ་དེ་ནི་མི་སྦྱོར་བའི་ཚིག་བླ་དགས་སོ། །</s>
    <s id="1:206">གཞན་ཡང་བྱང་ཆུབ་སེམས་དཔའ་ཚུལ་བཞིན་དུ་སྦྱོར་བ་ནི་སྒྲ་འབྱིན་པར་མི་བྱེད། </s>
    <s id="1:207">ཟློས་པ་འབྱིན་པར་མི་བྱེད།  གང་ནས་སྒྲ་འབྱུང་བ་དེ་ཡང་མི་དམིགས།</s>
    <s id="1:208">སྒྲ་དེ་ཉིད་གང་ནས་བྱུང་། </s>
    <s id="1:209">གང་དུ་འགག་ཅེས་སྔོན་གྱི་མཐའ་དང་།</s>
    <s id="1:210">ཕྱི་མའི་ [162a.4]མཐའ་ལ་རྟོག་པར་བྱེད་དེ། གང་སྨྲས་པ་དང་། གང་སྨྲ་བ་དང་། གང་སྨྲ་བར་འགྱུར་བ་དང་། གང་གིས་སྨྲས་པ་དང་། གང་གིས་སྨྲ་བ་དང་། གང་གིས་སྨྲ་བར་འགྱུར་བ་དང་། གང་སྤོང་བའི་ཕྱིར་སྨྲས་པ་དང་། གང་སྤོང་བའི་ཕྱིར་སྨྲ་བ་དང་། གང་སྤོང་བའི་ཕྱིར་སྨྲ་བར་འགྱུར་བ་དང་། གང་ [162a.5]ཁོང་དུ་ཆུད་པར་བྱ་བའི་ཕྱིར་སྨྲས་པ་དང་། གང་ཁོང་དུ་ཆུད་པར་བྱ་བའི་ཕྱིར་སྨྲ་བ་དང་། གང་ཁོང་དུ་ཆུད་པར་བྱ་བའི་ཕྱིར་སྨྲ་བར་འགྱུར་བ་དེ་ཐམས་ཅད་ཡོངས་སུ་བཙལ་ན་འདས་པའི་རྣམ་པ་དང་། མ་འོངས་པའི་རྣམ་པ་དང་། ད་ལྟར་བྱུང་བའི་རྣམ་པར་མི་དམིགས་པ་དེ་ནི་དེའི་ཚུལ་བཞིན་སྦྱོར་ [162a.6]བའོ་ཞེས་དེ་དེ་ལྟར་སློབ་བོ། །</s>
    <s id="1:211">བྱང་ཆུབ་སེམས་དཔའ་དེ་ལྟར་ཚུལ་བཞིན་དུ་སྦྱོར་བས་ཇི་ལྟར་ན་ཚུལ་བཞིན་དུ་མཐོང་ཞེ་ན</s>
    <s id="1:212">དེ་འདི་ལྟར་སློབ་སྟེ་གང་གི་ཚེ་ན་བྱང་ཆུབ་སེམས་དཔའ་ཆོས་ཐམས་ཅད་དང་རང་བཞིན་གྱིས་འགགས་པར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:213">གང་གི་ཚེ་ཆོས་ཐམས་ཅད་ [162a.7]རང་བཞིན་གྱིས་ཉེ་བར་ཞི་བར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:214">གང་གི་ཚེ་ཆོས་ཐམས་ཅད་རྣམ་པར་ཞི་བར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:215">གང་གི་ཚེ་ཆོས་ཐམས་ཅད་རང་བཞིན་གྱིས་སྙོམས་པར་མ་ཞུགས་པར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:216">གང་གི་ཚེ་ཆོས་ཐམས་ཅད་ [162b.1]མ་སྐྱེས་པར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:217">གང་གི་ཚེ་ཆོས་ཐམས་ཅད་མ་བྱུང་བར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:218">གང་གི་ཚེ་ཆོས་ཐམས་ཅད་ཤིན་ཏུ་ཡང་དག་པར་མ་བྱུང་བར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:219">གང་གི་ཚེ་ཆོས་ཐམས་ཅད་མྱ་ངན་ [162b.2]ལས་འདས་པར་མཐོང་བ་དེའི་ཚེ་ཚུལ་བཞིན་མཐོང་ངོ་། །</s>
    <s id="1:220">དེ་གང་གིས་མཐོང་བ་དེ་ལ་ཡང་རྟོག་སྟེ། </s>
    <s id="1:221">ཅི་ནས་ཀྱང་མི་མཐོང་བ་དང་།</s>
    <s id="1:222">མི་རྟོག་པ་དེ་ལྟར་མཐོང་སྟེ།</s>
    <s id="1:223">དེ་ལྟར་མཐོང་ན་ཚུལ་བཞིན་མཐོང་བ་ཞེས་བྱའོ། །</s>
    <s id="1:224">ཡང་འདི་ལྟར་སློབ་སྟེ་བྱང་ཆུབ་སེམས་དཔའ་ཚུལ་བཞིན་དུ་སྦྱོར་བ་ནི་</s>
    <s id="1:225">ཆོས་ [162b.3]གང་ལ་ཡང་ཐེ་ཚོམ་དང་རྨོངས་པ་མེད་དོ། ། ཚུལ་བཞིན་དུ་སྦྱོར་བ་ནི་ཆོས་གང་ལ་ཡང་སྒྲིབ་པ་མེད་དོ། །</s>
    <s id="1:226">ཚུལ་བཞིན་དུ་སྦྱོར་བ་ནི་ཆོས་གང་ལ་ཡང་གང་ཐར་པའི་སྒོར་མི་འགྱུར་བ་མེད་དོ། །</s>
    <s id="1:227">ཚུལ་བཞིན་དུ་སྦྱོར་བ་ནི་ཆོས་གང་ཡང་སྤང་བར་བྱ་བའི་ཕྱིར་འབད་པ་མེད་དོ། ། ཚུལ་བཞིན་དུ་ [162b.4]སྦྱོར་བ་ནི་ཆོས་གང་ལ་ཡང་རྟོགས་པར་བྱ་བའི་ཕྱིར་འབད་པ་མེད་དེ།</s>
    <s id="1:228">གང་ཆོས་ཐམས་ཅད་ཡང་དག་པར་མཐོང་བ་དང་། ཇི་ལྟ་བ་བཞིན་དུ་མཐོང་བ་དེ་ནི་ཡང་དག་པར་ལྟ་བའོ། །</s>
    <s id="1:229">ཆོས་ཐམས་ཅད་ཇི་ལྟ་བ་བཞིན་དུ་མཐོང་བ་གང་ཞེ་ན། </s>
    <s id="1:230">འདི་ལྟ་སྟེ་མ་མཐོང་བའོ། །</s>
    <s id="1:231">མ་མཐོང་བ་ཞེས་བྱ་བ་དེ་ནི་མ་ [162b.5]སྐྱེས་པའི་ཚིག་བླ་དགས་སོ། །</s>
    <s id="1:232">མ་སྐྱེས་པ་ཞེས་བྱ་བ་དེ་ནི་ཡང་དག་པར་མ་བྱུང་བའི་ཚིག་བླ་དགས་སོ། །</s>
    <s id="1:233">ཡང་དག་པར་མ་བྱུང་བ་ཞེས་བྱ་བ་གང་ཞེ་ན། </s>
    <s id="1:234">དེ་ནི་མི་སྣང་བའི་ཚིག་བླ་དགས་ཏེ། </s>
    <s id="1:235">དེ་བཞིན་གཤེགས་པ་དེ་ལ་དགོངས་ནས་</s>
    <s id="1:236">འདུ་བྱེད་ཐམས་ཅད་མི་སྐྱེ་བར་མཐོང་ན་</s>
    <s id="1:237">ཡང་དག་པ་ཉིད་དུ་ངེས་ [162b.6]པ་ལ་འཇུག་སྟེ། འདི་ལྟ་སྟེ་ཡང་དག་པ་ཉིད་དུ་ངེས་པ་ལ་འཇུག་པ་དེ་ནི་ཡང་དག་པར་ལྟ་བའོ། །</s>
    <s id="1:238">ཞེས་དེ་སྐད་གསུང་ངོ་། ། དེ་འདི་སྙམ་དུ་སེམས་ཏེ། ཅིའི་ཕྱིར་ན་ཡང་དག་པ་ཉིད་དུ་ངེས་པ་ལ་འཇུག་པ་ཞེས་བྱ་ཞེས་དེ་འདི་ལྟར་སློབ་སྟེ།</s>
    <s id="1:239">ཆོས་ཐམས་ཅད་གང་དང་མཉམ་པ་སངས་རྒྱས་ཀྱི་ [162b.7]ཆོས་དེ་དང་མཉམ་སྟེ། </s>
    <s id="1:240">དེ་བས་ན་ཡང་དག་པ་ཉིད་དུ་ངེས་པ་ལ་འཇུག་པའོ། །</s>
    <s id="1:241">དེ་ལྟ་བས་ན་ཡང་དག་པ་ཉིད་དུ་ངེས་པ་ལ་འཇུག་འདོད་པ་རྣམས་ཀྱིས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ཉིད་ཤིན་ཏུ་མཉན་པར་བྱ།</s>
    <s id="1:242">བླང་བར་བྱ།  གཟུང་བར་བྱ། བཀླག་པར་བྱ།  ཀུན་ཆུབ་པར་བྱ།</s>
    <s id="1:243">[163a.1]བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ཉིད་ལ་ཡང་ཚུལ་བཞིན་དུ་སྦྱར་བར་བྱ་སྟེ། །</s>
    <s id="1:244">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:245">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་དེ་ [163a.2]ལྟར་བློ་ཤིན་ཏུ་ཡོངས་སུ་སྦྱངས་པ་དང་། དེ་ལྟར་ཆོས་སྣང་བའི་སྒོ་ཤིན་ཏུ་ཡོངས་སུ་དག་པས་ཚུལ་བཞིན་དུ་འཇུག་པ་ལ་བརྩོན་ན་ཚུལ་བཞིན་གྱི་ཚིག་མཐོང་ངོ་། །</s>
    <s id="1:246">དེ་ལ་ཚུལ་བཞིན་དུ་འཇུག་པ་གང་།</s>
    <s id="1:247">ཚུལ་བཞིན་གྱི་ཚིག་གང་ཞེ་ན།</s>
    <s id="1:248">དེ་ལྟར་བྱང་ཆུབ་སེམས་དཔའི་ཚུལ་བཞིན་དུ་འཇུག་པ་ནི་འདི་ལྟ་ [163a.3]སྟེ། ཞི་གནས་ཀྱི་གནས་ལ་འཇུག་པ་དང་།</s>
    <s id="1:249">ལྷག་མཐོང་རྣམ་པར་རྟོག་པ་ལ་འཇུག་པ་ནི་ཚུལ་བཞིན་དུ་འཇུག་པའོ། །</s>
    <s id="1:250">ལུས་དབེན་པར་འཇུག་པ་དང་། སེམས་ཡིད་དུ་འོང་བར་འཇུག་པ་དང་།</s>
    <s id="1:251">ཆད་པ་མ་ཡིན་པར་འཇུག་པ་དང་།</s>
    <s id="1:252">རྟག་པ་མ་ཡིན་པར་འཇུག་པ་དང་།</s>
    <s id="1:253">རྒྱུ་དང་རྐྱེན་ལ་འཇུག་པ་དང་། [163a.4]</s>
    <s id="1:254">རྟེན་ཅིང་འབྲེལ་པར་འབྱུང་བ་ལ་འཇུག་པ་དང་། སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པ་ལ་འཇུག་པ་དང་།</s>
    <s id="1:255">མ་འོངས་མ་ཕྱིན་མི་གནས་པ་ལ་འཇུག་པ་དང་།</s>
    <s id="1:256">མི་འཕོ་བ་དང་། རྒྱུ་དང་འབྲས་བུ་ཆུད་མི་ཟ་བ་དང་།</s>
    <s id="1:257">རྒྱུ་སྟོང་པ་ཉིད་ད་དུ་རྣམ་པར་འབྱེད་པ་ལ་འཇུག་པ་དང་། མཚན་ [163a.5]མ་མེད་པར་འདྲིས་པར་བྱ་བ་ལ་འཇུག་པ་དང་། སྨོན་པ་མེད་པར་རབ་ཏུ་ཤེས་པ་ལ་འཇུག་ཀྱང་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་ལེན་པར་འཇུག་པ་མ་ཡིན་པ་དང་།</s>
    <s id="1:258">ཏིང་ངེ་འཛིན་དང་། སྙོམས་པར་འཇུག་པ་ལེན་པ་ལ་འཇུག་ཀྱང་</s>
    <s id="1:259">ཏིང་ངེ་འཛིན་གྱི་དབང་གིས་སྐྱེ་བ་ལ་མི་འཇུག་ [163a.6]པ་དང་།</s>
    <s id="1:260">མངོན་པར་ཤེས་པའི་ཡེ་ཤེས་ལེན་པ་ལ་འཇུག་ཀྱང་</s>
    <s id="1:261">ཟག་པ་ཟད་པ་ལ་མི་འཇུག་པ་དང་།</s>
    <s id="1:262">མི་སྐྱེ་བར་རྟོག་པ་ལ་འཇུག་ཀྱང་</s>
    <s id="1:263">ངེས་པར་གྱུར་པར་འགྲོ་བ་ལ་མི་འཇུག་པ་དང་།</s>
    <s id="1:264">སེམས་ཅན་ཐམས་ཅད་བདག་མེད་པར་རྟོགས་པར་འཇུག་ཀྱང་</s>
    <s id="1:265">སྙིང་རྗེ་ཆེན་པོ་གཏོང་བ་ལ་མི་འཇུག་པ་དང་།</s>
    <s id="1:266">སྐྱེ་བ་ [163a.7]ཐམས་ཅད་འཇིག་པར་མཐོང་བ་ལ་འཇུག་ཀྱང་</s>
    <s id="1:267">སྲིད་པ་བསམ་གྱིས་མི་ཁྱབ་པ་ལེན་པ་ལ་འཇུག་པ་དང་།</s>
    <s id="1:268">མྱ་ངན་ལས་འདའ་བར་འདོད་པ་ལ་འཇུག་ཀྱང་</s>
    <s id="1:269">ཆོས་མངོན་དུ་བྱ་བ་ལ་མི་འཇུག་པ་དང་།</s>
    <s id="1:270">འདོད་པའི་ཡོན་ཏན་གྱི་དགའ་བ་དང་།</s>
    <s id="1:271">བཏང་སྙོམས་པ་ལ་འཇུག་ཀྱང་ཆོས་ཀྱི་དགའ་བ་འདོར་བ་ལ་མི་ [163b.1]འཇུག་པ་དང་།</s>
    <s id="1:272">རྟོག་པ་སྤྲོས་པ་ཐམས་ཅད་གཏོང་བ་ལ་འཇུག་ཀྱང་</s>
    <s id="1:273">ཐབས་མཁས་པ་གཏོང་བ་ལ་མི་འཇུག་པ་སྟེ།</s>
    <s id="1:274">ཤཱ་རིའི་བུ་དེ་ནི་ཚུལ་བཞིན་དུ་འཇུག་པ་ཞེས་བྱའོ། །</s>
    <s id="1:275">ཤཱ་རིའི་བུ་ཚུལ་བཞིན་གྱི་ཚིག་ཅེས་བྱ་བ་གང་ཞེ་ན།  རིགས་པའི་ཚིག་དེ་ནི་ཚུལ་བཞིན་གྱི་ཚིག་གོ །</s>
    <s id="1:276">ཤཱ་ [163b.2]རིའི་བུ་གཞན་ཡང་ཚུལ་བཞིན་གྱི་ཚིག་དེ་ནི་ཚུལ་གྱི་ཚིག་གོ །</s>
    <s id="1:277">དེ་ནི་སྒོའི་ཚིག་གོ །</s>
    <s id="1:278">དེ་ནི་ཁའི་ཚིག་གོ །</s>
    <s id="1:279">དེ་ནི་རྒྱུའི་ཚིག་གོ །</s>
    <s id="1:280">དེ་ནི་རབ་ཏུ་རྣམ་པར་འབྱེད་པའི་ཚིག་གོ །</s>
    <s id="1:281">དེ་ནི་མི་འགལ་བའི་ཚིག་གོ །</s>
    <s id="1:282">དེ་ནི་མི་རྩོད་པའི་ཚིག་གོ །</s>
    <s id="1:283">དེ་ནི་བཏང་སྙོམས་ཀྱི་ཚིག་གོ །</s>
    <s id="1:284">མི་ལེན་པའི་ཚིག་དང་།</s>
    <s id="1:285">[163b.3]མི་འདོར་བའི་ཚིག་དང་།</s>
    <s id="1:286">མ་སྤྲོས་པའི་ཚིག་དང་།</s>
    <s id="1:287">མི་བསྣན་པའི་ཚིག་དང་།</s>
    <s id="1:288">མ་བྲི་བའི་ཚིག་དང་།</s>
    <s id="1:289">མི་སྐྱེ་བའི་ཚིག་དང་།</s>
    <s id="1:290">རྩོད་པའི་གཞི་མེད་པའི་ཚིག་དང་།</s>
    <s id="1:291">མི་ལྡོག་པའི་ཚིག་དང་།</s>
    <s id="1:292">གཉེན་པོ་མེད་པའི་ཚིག་དང་།</s>
    <s id="1:293">དེ་ཁོ་ནའི་ཚིག་དང་།</s>
    <s id="1:294">དེ་བཞིན་ཁོ་ནའི་ཚིག་དང་།</s>
    <s id="1:295">མ་ལོག་པ་དེ་བཞིན་ཉིད་ [163b.4]ཀྱི་ཚིག་དང་། གཞན་མ་ཡིན་པ་དེ་བཞིན་ཉིད་ཀྱི་ཚིག་དང་།</s>
    <s id="1:296">དེ་བཞིན་ཉིད་ཀྱི་ཚིག་དང་། ཇི་ལྟ་བ་བཞིན་གྱི་ཚིག་དང་།</s>
    <s id="1:297">དུས་གསུམ་མཉམ་པ་ཉིད་ཀྱི་ཚིག་དང་། ཡོངས་སུ་ཆད་པའི་ཚིག་དང་།</s>
    <s id="1:298">གཟུགས་རྣམ་པར་ཤེས་པའི་གནས་མེད་པའི་ཚིག་དང་། ཚོར་བ་དང་། འདུ་ཤེས་དང་། འདུ་ [163b.5]བྱེད་དང་། རྣམ་པར་ཤེས་པ་གནས་མེད་པའི་ཚིག་གོ །</s>
    <s id="1:299">དེ་ནི་མིག་དང་། གཟུགས་དང་། མིག་གི་རྣམ་པར་ཤེས་པའི་ཁམས་གནས་མེད་པའི་ཚིག་གོ །</s>
    <s id="1:300">དེ་ནི་རྣ་བ་དང་། སྒྲ་དང་། རྣ་བའི་རྣམ་པར་ཤེས་པའི་ཁམས་གནས་མེད་པའི་ཚིག་གོ །</s>
    <s id="1:301">དེ་ནི་སྣ་དང་། དྲི་དང་། སྣའི་རྣམ་པར་ཤེས་པའི་ [163b.6]ཁམས་གནས་མེད་པའི་ཚིག་གོ །</s>
    <s id="1:302">དེ་ནི་ལྕེ་དང་། རོ་དང་། ལྕེའི་རྣམ་པར་ཤེས་པའི་ཁམས་གནས་མེད་པའི་ཚིག་གོ །</s>
    <s id="1:303">དེ་ནི་ལུས་དང་། རེག་དང་། ལུས་ཀྱི་རྣམ་པར་ཤེས་པའི་ཁམས་གནས་མེད་པའི་ཚིག་གོ །</s>
    <s id="1:304">དེ་ནི་ཡིད་དང་། ཆོས་དང་། ཡིད་ཀྱི་རྣམ་པར་ཤེས་པའི་ཁམས་གནས་ [163b.7]མེད་པའི་ཚིག་གོ །</s>
    <s id="1:305">དེ་ནི་དོན་ལ་རྟོན་པའི་ཚིག་གོ །</s>
    <s id="1:306">དེ་ནི་ཆོས་ལ་རྟོན་པའི་ཚིག་གོ །</s>
    <s id="1:307">དེ་ནི་ཡེ་ཤེས་ལ་རྟོན་པའི་ཚིག་གོ །</s>
    <s id="1:308">དེ་ནི་ངེས་པའི་དོན་གྱི་མདོ་སྡེ་ལ་རྟོན་པའི་ཚིག་སྟེ། </s>
    <s id="1:309">ཤཱ་རིའི་བུ་དེ་ནི་ཚུལ་བཞིན་གྱི་ཚིག་གོ །</s>
    <s id="1:310">དེ་ལྟར་བྱང་ཆུབ་སེམས་དཔའ་ཚུལ་བཞིན་དུ་འཇུག་པ་ལ་བརྩོན་པ།</s>
    <s id="1:311">ཚུལ་ [164a.1]བཞིན་གྱི་ཚིག་མཐོང་བ་དེ་ནི་གང་གིས་མཐོང་བ་དེ་ཉིད་མི་མཐོང་སྟེ།</s>
    <s id="1:312">ཇི་ལྟར་མི་མཐོང་རྣམ་པར་མི་མཐོང་བ་དེ་ལྟར་མཐོང་ངོ་། །</s>
    <s id="1:313">དེ་ལྟར་མཐོང་ན་ཚུལ་བཞིན་མཐོང་བ་ཞེས་བྱའོ། །</s>
    <s id="1:314">ཤཱ་རིའི་བུ་ཡང་བྱང་ཆུབ་སེམས་དཔའ་ཚུལ་བཞིན་དུ་སྦྱོར་བ་ནི་ཆོས་གང་ལ་ཡང་རྨོངས་པར་མི་ [164a.2]འགྱུར་རོ། །བྱང་ཆུབ་སེམས་དཔའ་ཚུལ་བཞིན་དུ་སྦྱོར་བ་ལ་</s>
    <s id="1:315">ཆོས་གང་ཡང་གང་ཐར་པའི་སྒོར་མི་འགྱུར་མེད་དོ། །</s>
    <s id="1:316">ཚུལ་བཞིན་དུ་སྦྱོར་བ་ནི་ཆོས་གང་ཡང་སྤང་བའི་ཕྱིར་འབད་པ་མེད་དོ། ། ཚུལ་བཞིན་དུ་སྦྱོར་བ་ནི་ཆོས་གང་ཡང་རྟོགས་པར་བྱ་བའི་ཕྱིར་འབད་པ་མེད་དེ།</s>
    <s id="1:317">གང་ཆོས་ཐམས་ཅད་ [164a.3]ཡང་དག་པར་མཐོང་བ་དང་། ཇི་ལྟ་བ་བཞིན་མཐོང་བ་དེ་ནི་ཡང་དག་པར་ལྟ་བའོ། །</s>
    <s id="1:318">ཆོས་ཐམས་ཅད་ཇི་ལྟ་བ་བཞིན་དུ་མཐོང་བ་གང་ཞེ་ན། </s>
    <s id="1:319">འདི་ལྟ་སྟེ་མི་མཐོང་བའོ། །</s>
    <s id="1:320">མི་མཐོང་བ་གང་ཞེ་ན། དེ་ནི་མ་སྐྱེས་པའི་ཚིག་བླ་དགས་སོ། ། མ་སྐྱེས་པ་ཞེས་བྱ་བ་གང་ཞེ་ན།</s>
    <s id="1:321">དེ་ནི་མི་སྣང་བའི་བར་ [164a.4]གྱི་ཚིག་བླ་དགས་ཏེ།</s>
    <s id="1:322">རྒྱ་ཆེར་སྔར་ཇི་ལྟར་བཟླས་པ་དེ་ལྟར་དེ་བཞིན་དུ་བཟླས་པར་བྱ་སྟེ།</s>
    <s id="1:323">དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། ། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་</s>
    <s id="1:324">སྤྱོད་པ་འདི་ལྟར་སློབ་སྟེ།</s>
    <s id="1:325">ཆོས་ཐམས་ [164a.5]ཅད་ནི་བདག་བཞིན་དུ་ཚུལ་བཞིན་ཏེ་ཇི་ལྟར་བདག་ལ་བདག་མེད་པ་</s>
    <s id="1:326">དེ་བཞིན་དུ་ཆོས་ཐམས་ཅད་བདག་མེད་པར་མཐོང་ངོ་། །</s>
    <s id="1:327">ཇི་ལྟར་སེམས་ཅན་བདག་མེད་པ་</s>
    <s id="1:328">དེ་བཞིན་དུ་ཆོས་ཐམས་ཅད་བདག་མེད་པར་མཐོང་སྟེ།</s>
    <s id="1:329">དེ་ལྟར་མཐོང་ན་ཚུལ་བཞིན་དུ་མཐོང་ངོ་། །</s>
    <s id="1:330">གང་ཚུལ་བཞིན་འཁོར་བའི་ཁམས་ [164a.6]མཐོང་བ་དེ་ཚུལ་བཞིན་མྱ་ངན་ལས་འདས་པའི་ཁམས་དང་ལྡན་པར་མཐོང་སྟེ།  དེ་ནི་ཚུལ་བཞིན་དུ་སྦྱོར་བ་ཞེས་བྱའོ། །</s>
    <s id="1:331">དེ་ནི་ཆོས་ཐམས་ཅད་ཀྱི་རང་བཞིན་ལ་ཉོན་མོངས་པའི་རང་བཞིན་དུ་བྱེ་བྲག་མེད་པ་དང་ལྡན་པར་མཐོང་ངོ་། །</s>
    <s id="1:332">རྣལ་འབྱོར་དང་རྣལ་འབྱོར་མ་ཡིན་པར་ཡང་མི་སྙེམས་སོ། །</s>
    <s id="1:333">ཚུལ་ [164a.7]བཞིན་དུ་སྦྱོར་བས་ཚུལ་བཞིན་མཐོང་སྟེ། </s>
    <s id="1:334">ཚུལ་བཞིན་གྱི་སྦྱོར་བ་ཇི་སྙེད་པ་སེམས་ཅན་གྱི་གནས་ཐམས་ཅད་དེ་སྙེད་དེ། </s>
    <s id="1:335">སེམས་ཅན་གྱི་གནས་ཀྱང་མི་མཐོང་། </s>
    <s id="1:336">ཆོས་ཀྱི་གནས་ཀྱང་འཁྲུག་པར་མི་བྱེད་པ་དེ་ནི་</s>
    <s id="1:337">བྱང་ཆུབ་སེམས་དཔའི་ཚུལ་བཞིན་སྦྱོར་བ་སྟེ། ཤཱ་རིའི་བུ་དེ་ལྟར་ན་རྣམ་པ་འདི་དང་། ཐོས་ [164b.1]པ་འདི་དང་།</s>
    <s id="1:338">ཚུལ་བཞིན་དུ་འཇུག་པ་འདི་དང་། ཚུལ་བཞིན་མཐོང་བ་འདི་དང་།</s>
    <s id="1:339">ཇི་ལྟ་བ་བཞིན་དུ་མཐོང་བའི་རྒྱུ་འཐུན་པ་འདི་དང་། འདི་དག་ནི་ཤེས་རབ་ཅེས་བྱ་སྟེ</s>
    <s id="1:340">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:341">ཤཱ་རིའི་བུ་གཞན་ཡང་བྱང་ཆུབ་སེམས་ [164b.2]དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་འདུས་བྱས་ལ་སྤྱོད་པའི་ཆོས་ཐམས་ཅད་ལ་ཤེས་རབ་ཀྱིས་གནས་པ་ཡིན་ཏེ།</s>
    <s id="1:342">འདི་ལྟ་སྟེ་མ་རིག་པ་དང་ལྷན་ཅིག་ཏུ་མི་གནས། འདུ་བྱེད་རྣམས་དང་ལྷན་ཅིག་ཏུ་མི་གནས་པ་ནས་རྒྱས་པར་བྱ་སྟེ།  རྒ་ཤིའི་བར་དང་ལྷན་ཅིག་ཏུ་མི་གནས།</s>
    <s id="1:343">བདག་ཏུ་ [164b.3]ལྟ་བ་དང་ལྷན་ཅིག་ཏུ་མི་གནས་པ་ནས་</s>
    <s id="1:344">བདག་ཏུ་ལྟ་བའི་རྩ་བ་ལས་བྱུང་བའི་ལྟ་བར་གྱུར་པ་དྲུག་ཅུ་རྩ་གཉིས་དང་</s>
    <s id="1:345">ལྷན་ཅིག་ཏུ་མི་གནས།</s>
    <s id="1:346">མཐོ་བར་སེམས་པ་དང་ལྷན་ཅིག་ཏུ་མི་གནས། དམའ་བར་སེམས་པ་དང་ལྷན་ཅིག་ཏུ་མི་གནས། འཇིག་རྟེན་གྱི་ཆོས་བརྒྱད་རྣམས་དང་</s>
    <s id="1:347">ལྷན་ཅིག་ཏུ་མི་ [164b.4]གནས།</s>
    <s id="1:348">ང་རྒྱལ་དང་། ཆེ་བའི་ང་རྒྱལ་དང་། ལོག་པའི་ང་རྒྱལ་ནས་ཉེ་བའི་ཉོན་མོངས་པ་ཉི་ཤུའི་བར་དང་</s>
    <s id="1:349">ལྷན་ཅིག་ཏུ་མི་གནས།</s>
    <s id="1:350">ཆེན་པོ་དང་། འབྲིང་པོ་དང་། ཕྲ་མོ་ནས་ཉོན་མོངས་པ་ཐམས་ཅད་ཀྱི་བར་དང་</s>
    <s id="1:351">ལྷན་ཅིག་ཏུ་མི་གནས།</s>
    <s id="1:352">གཏི་མུག་གི་མུན་པ་རབ་རིབ་ཀྱི་ལིང་ཏོག་སྒྲིབ་པ་དང་། [164b.5]ཆོད་པར་བྱེད་པ་ཀུན་ཏུ་དཀྲིས་ཏེ་འདུག་པ་ནས། དམའ་བའི་ཆོས་ཐམས་ཅད་ཀྱི་བར་དང་</s>
    <s id="1:353">ལྷན་ཅིག་ཏུ་མི་གནས།</s>
    <s id="1:354">རྩོད་པའི་རྙོག་པ་དང་། ཉོན་མོངས་པ་དང་། ཕུང་པོ་དང་། ལྷའི་བུ་དང་། འཆི་བདག་གི་བདུད་ནས་བདུད་ཐམས་ཅད་ཀྱི་ལས་ཀྱི་བར་དང་</s>
    <s id="1:355">ལྷན་ཅིག་ཏུ་མི་གནས།</s>
    <s id="1:356">བདག་དང་སེམས་ [164b.6]ཅན་དང་། སྲོག་དང་གསོ་བ་དང་། གང་ཟག་དང་། ཤེད་བུ་དང་། ཤེད་ལས་སྐྱེས་པ་ནས་བདག་ཏུ་ལྟ་བ་ཐམས་ཅད་ཀྱི་བར་དང་</s>
    <s id="1:357">ལྷན་ཅིག་ཏུ་མི་གནས།</s>
    <s id="1:358">ལས་ཀྱི་སྒྲིབ་པ་དང་། ཉོན་མོངས་པའི་སྒྲིབ་པ་དང་། ཆོས་ཀྱི་སྒྲིབ་པ་དང་། ལྟ་བའི་སྒྲིབ་པ་དང་། རྣམ་པར་སྨིན་པའི་སྒྲིབ་པ་དང་། མི་ཤེས་ [164b.7]པའི་སྒྲིབ་པ་ནས་བག་ཆགས་ཀྱི་མཚམས་སྦྱོར་བ་ཐམས་ཅད་ཀྱི་བར་དང་</s>
    <s id="1:359">ལྷན་ཅིག་ཏུ་མི་གནས།</s>
    <s id="1:360">ཀུན་ཏུ་རྟོག་པ་དང་། རྣམ་པར་རྟོག་པ་དང་མཚན་མ་དང་། དམིགས་པ་དང་།</s>
    <s id="1:361">མཐོང་བ་དང་། ཐོས་པ་དང་། དྲན་པ་དང་། རྣམ་པར་རིག་པ་དང་། མདུད་པའི་སྒྲོ་འདོགས་པ་ཐམས་ཅད་དང་</s>
    <s id="1:362">ལྷན་ཅིག་ཏུ་ [165a.1]མི་གནས།</s>
    <s id="1:363">སེར་སྣ་དང་། གཏོང་བ་དང་།</s>
    <s id="1:364">ཚུལ་ཁྲིམས་དང་། འཆལ་པའི་ཚུལ་ཁྲིམས་དང་།</s>
    <s id="1:365">བཟོད་པ་དང་། གནོད་སེམས་དང་།</s>
    <s id="1:366">བརྩོན་འགྲུས་དང་། ལེ་ལོ་དང་།</s>
    <s id="1:367">བསམ་གཏན་དང་། གཡེང་བ་དང་།</s>
    <s id="1:368">ཤེས་རབ་དང་། འཆལ་པའི་ཤེས་རབ་ནས་</s>
    <s id="1:369">ཕ་རོལ་ཏུ་ཕྱིན་པའི་ [165a.2]ཕྱོགས་དང་། མི་འཐུན་པའི་ཕྱོགས་དང་།</s>
    <s id="1:370">ཤེས་པ་དང་། མི་ཤེས་པའི་བར་ཐམས་ཅད་དང་</s>
    <s id="1:371">ལྷན་ཅིག་ཏུ་མི་གནས།</s>
    <s id="1:372">ངེས་པ་དང་། མ་ངེས་པ་དང་། ལོག་པར་ངེས་པ་དང་། དགེ་བ་དང་། མི་དགེ་བ་དང་། ཁ་ན་མ་ཐོ་བ་དང་། ཁ་ན་མ་ཐོ་བ་མེད་པ་དང་། འཁོར་བ་དང་མྱ་ངན་ལས་འདས་ [165a.3]པ་ནས།</s>
    <s id="1:373">ཆོས་ཐམས་ཅད་ཀྱི་གཉེན་པོའི་བར་དང་</s>
    <s id="1:374">ལྷན་ཅིག་ཏུ་མི་གནས།</s>
    <s id="1:375">ཞིང་སྣ་ཚོགས་དང་། སངས་རྒྱས་སྣ་ཚོགས་དང་། སེམས་ཅན་སྣ་ཚོགས་དང་། ཆོས་སྣ་ཚོགས་ནས་སྣ་ཚོགས་ཐམས་ཅད་ཀྱི་བར་དང་</s>
    <s id="1:376">ལྷན་ཅིག་ཏུ་མི་གནས།</s>
    <s id="1:377">མི་ཤེས་པ་དང་། ཤེས་པ་དང་། རྣམ་པར་ཤེས་པ་ [165a.4]དང་། ཀུན་རྫོབ་དང་། དོན་དམ་པ་ནས་སེམས་ཅན་ཐམས་ཅད་ཀྱི་མཚན་མ་ཡིད་ལ་བྱེད་པ་དག་དང་</s>
    <s id="1:378">ལྷན་ཅིག་ཏུ་མི་གནས།</s>
    <s id="1:379">ཤེས་རབ་མི་རྒྱུ་བ་དང་། ལུས་མེད་པ་དང་། མཚན་ཉིད་མེད་པ་དང་། མཚན་མ་མེད་པ་དང་། འདུས་མ་བྱས་ནས་ཡིད་ལ་བྱེད་པ་ཐམས་ཅད་དང་། སེམས་དང་རྣམ་པར་ [165a.5]ཤེས་པའི་གནས་དག་གི་བར་དང་</s>
    <s id="1:380">ལྷན་ཅིག་ཏུ་མི་གནས་ཏེ།</s>
    <s id="1:381">དེ་དག་དང་གཞན་ཡང་འདུས་བྱས་ལ་སྤྱོད་པའི་ཆོས་དཔག་ཏུ་མེད་པ་དག་དང་ལྷན་ཅིག་ཏུ་མི་གནས་སོ། ། དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་གང་ཤེས་རབ་དེ་ནི་འདུས་བྱས་ཀྱི་སྤྱོད་པ་ཐམས་ཅད་དང་</s>
    <s id="1:382">ལྷན་ [165a.6]ཅིག་ཏུ་མི་གནས་ཏེ།</s>
    <s id="1:383">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:384">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྡེ་སྣོད་ལ་གནས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་འབྱེད་མཁས་པ་ [165a.7]ཡིན་ཏེ</s>
    <s id="1:385">ཆོས་ཐམས་ཅད་ལ་མཁས་པ་རྗེས་སུ་འཐོབ་བོ། །</s>
    <s id="1:386">དེ་ལ་ཤེས་རབ་རྣམ་པར་འབྱེད་པ་གང་ཞེ་ན།</s>
    <s id="1:387">འདི་ལྟ་སྟེ་ཕུང་པོ་ལ་མཁས་པ་དང་།</s>
    <s id="1:388">ཁམས་ལ་མཁས་པ་དང་།</s>
    <s id="1:389">སྐྱེ་མཆེད་ལ་མཁས་པ་དང་།</s>
    <s id="1:390">བདེན་པ་ལ་མཁས་པ་དང་།</s>
    <s id="1:391">སོ་སོ་ཡང་དག་པར་རིག་པ་ལ་མཁས་པ་དང་།</s>
    <s id="1:392">རྟོན་པ་ལ་མཁས་ [165b.1]པ་དང་།</s>
    <s id="1:393">རྣམ་པར་ཤེས་པ་དང་། ཡེ་ཤེས་ལ་མཁས་པ་དང་།</s>
    <s id="1:394">བྱང་ཆུབ་ཀྱི་ཡན་ལག་ལ་མཁས་པ་དང་།</s>
    <s id="1:395">ལམ་ལ་མཁས་པ་དང་།</s>
    <s id="1:396">རྟེན་ཅིང་འབྲེལ་པར་འབྱུང་བ་ལ་མཁས་པ་དང་བཅུ་སྟེ།</s>
    <s id="1:397">མཁས་པ་རྣམ་པ་བཅུ་པོ་འདི་དག་གི་རྣམ་པར་འབྱེད་པ་གང་ཡིན་པ་དེ་ནི་ཤེས་རབ་རྣམ་པར་ [165b.2]འབྱེད་པ་ཞེས་བྱའོ། །</s>
    <s id="1:398">དེ་ལ་ཕུང་པོ་ལ་མཁས་པ་གང་ཞེ་ན། </s>
    <s id="1:399">གང་འདི་ཕུང་པོ་རྣམས་ཀྱི་དཔེར་བྱ་བ་བསྟན་པ་འདི་ལྟ་སྟེ། </s>
    <s id="1:400">དབུ་བ་རྡོས་པ་ལྟ་བུར་བསྟན་པ་དང་།</s>
    <s id="1:401">སྨིག་རྒྱུ་ལྟ་བུར་བསྟན་པ་དང་།</s>
    <s id="1:402">ཆུ་བུར་ལྟ་བུར་བསྟན་པ་དང་། ཆུ་ཤིང་ལྟ་བུར་བསྟན་པ་དང་།</s>
    <s id="1:403">སྒྱུ་མ་ལྟ་བུར་བསྟན་པ་དང་།</s>
    <s id="1:404">རྨི་ [165b.3]ལམ་ལྟ་བུར་བསྟན་པ་དང་།</s>
    <s id="1:405">བྲག་ཅ་ལྟ་བུར་བསྟན་པ་དང་།</s>
    <s id="1:406">མིག་ཡོར་ལྟ་བུར་བསྟན་པ་དང་།</s>
    <s id="1:407">གཟུགས་བརྙན་ལྟ་བུར་བསྟན་པའོ། །</s>
    <s id="1:408">གཟུགས་ནི་ཆུའི་དབུ་བ་ལྟ་བུ་སྟེ། </s>
    <s id="1:409">དབུ་བ་ལ་ཡང་བདག་མེད། </s>
    <s id="1:410">སེམས་ཅན་མེད།</s>
    <s id="1:411">སྲོག་མེད།</s>
    <s id="1:412">གང་ཟག་མེད། </s>
    <s id="1:413">སྐྱེས་བུ་མེད། </s>
    <s id="1:414">ཤེད་བུ་མེད། </s>
    <s id="1:415">ཤེད་ལས་ [165b.4]སྐྱེས་མེད་དེ། </s>
    <s id="1:416">དབུ་བའི་རང་བཞིན་གང་ཡིན་པ་གཟུགས་ཀྱང་དེའི་རང་བཞིན་ཡིན་ཏེ།</s>
    <s id="1:417">གང་དེ་ལ་མཁས་པ་དེ་ནི་ཕུང་པོ་ལ་མཁས་པ་ཞེས་བྱའོ། །</s>
    <s id="1:418">ཚོར་བ་ནི་ཆུའི་ཆུ་བུར་ལྟ་བུ་སྟེ། </s>
    <s id="1:419">ཆུ་བུར་ལ་ཡང་བདག་མེད།  སེམས་ཅན་མེད། སྲོག་མེད། གང་ཟག་མེད།  ཤེད་བུ་མེད། ཤེད་ལས་སྐྱེས་ [165b.5]མེད།  སྐྱེ་བ་པོ་མེད། སྐྱེས་བུ་མེད་དེ།</s>
    <s id="1:420">ཆུ་བུར་གྱི་རང་བཞིན་གང་ཡིན་པ་</s>
    <s id="1:421">ཚོར་བ་ཡང་དེའི་རང་བཞིན་ཡིན་ཏེ།</s>
    <s id="1:422">གང་དེ་ལ་མཁས་པ་འདི་ནི་ཕུང་པོ་ལ་མཁས་པ་ཞེས་བྱའོ། །</s>
    <s id="1:423">འདུ་ཤེས་ནི་སྨིག་རྒྱུ་ལྟ་བུ་སྟེ། </s>
    <s id="1:424">སྨིག་རྒྱུ་ལ་ཡང་བདག་མེད།  སེམས་ཅན་མེད་པ་ནས་སྐྱེས་བུའི་བར་དུ་མེད་དེ། [165b.6]སྨིག་རྒྱུའི་རང་བཞིན་གང་ཡིན་པ་འདུ་ཤེས་ཀྱང་དེའི་རང་བཞིན་ཡིན་ཏེ།</s>
    <s id="1:425">གང་དེ་ལ་མཁས་པ་དེ་ནི་ཕུང་པོ་ལ་མཁས་པ་ཞེས་བྱའོ། །</s>
    <s id="1:426">འདུ་བྱེད་རྣམས་ནི་ཆུ་ཤིང་ལྟ་བུ་སྟེ། </s>
    <s id="1:427">ཆུ་ཤིང་ལ་ཡང་བདག་མེད།  སེམས་ཅན་མེད། སྲོག་མེད་པ་ནས། སྐྱེས་བུའི་བར་དུ་མེད་པ་སྟེ། ཆུ་ཤིང་གི་རང་ [165b.7]བཞིན་གང་ཡིན་པ་འདུ་བྱེད་དག་ཀྱང་དེའི་རང་བཞིན་ཡིན་ཏེ།</s>
    <s id="1:428">གང་དེ་ལ་མཁས་པ་དེ་ནི་ཕུང་པོ་ལ་མཁས་པ་ཞེས་བྱའོ། །</s>
    <s id="1:429">རྣམ་པར་ཤེས་པ་ནི་སྒྱུ་མ་ལྟ་བུ་སྟེ། </s>
    <s id="1:430">སྒྱུ་མ་ལ་ཡང་བདག་མེད།  སེམས་ཅན་མེད། སྲོག་མེད། གང་ཟག་མེད། ཤེད་བུ་མེད། ཤེད་ལས་སྐྱེས་མེད། སྐྱེས་བུ་མེད། [166a.1]བྱེད་པ་པོ་མེད། ཚོར་བ་པོ་མེད་པ་སྟེ། སྒྱུ་མའི་རང་བཞིན་གང་ཡིན་པ་རྣམ་པར་ཤེས་པའི་རང་བཞིན་ཡང་དེ་ཡིན་ཏེ།</s>
    <s id="1:431">གང་དེ་ལ་མཁས་པ་དེ་ནི་ཕུང་པོ་ལ་མཁས་པ་ཞེས་བྱའོ། །</s>
    <s id="1:432">གཞན་ཡང་ཕུང་པོ་རྣམས་ཞེས་བྱ་བ་ནི་འཇིག་རྟེན་ཡིན་ཏེ། </s>
    <s id="1:433">འཇིག་རྟེན་ཡང་འཇིག་པའི་ [166a.2]མཚན་ཉིད་དོ། །</s>
    <s id="1:434">འཇིག་རྟེན་རྣམས་ཀྱི་རང་བཞིན་གང་ཡིན་པ་ཕུང་པོ་རྣམས་ཀྱི་རང་བཞིན་ཡང་དེ་ཡིན་ནོ། །</s>
    <s id="1:435">ཡང་འཇིག་རྟེན་གྱི་རང་བཞིན་གང་ཡིན་ཞེ་ན། </s>
    <s id="1:436">འདི་ལྟ་སྟེ། མི་རྟག་པའི་རང་བཞིན་དང་། སྡུག་བསྔལ་གྱི་རང་བཞིན་ཏེ། </s>
    <s id="1:437">ཕུང་པོ་ཡང་དེའི་རང་བཞིན་ཡིན་ནོ། །</s>
    <s id="1:438">གང་དེ་ལ་མཁས་པ་ [166a.3]དེ་ནི་ཕུང་པོ་ལ་མཁས་པ་ཞེས་བྱའོ། ། དེ་ལྟར་ན་བྱང་ཆུབ་སེམས་དཔའ་ཕུང་པོ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:439">དེ་ལ་ཁམས་ལ་མཁས་པ་གང་ཞེ་ན། </s>
    <s id="1:440">འདི་ལྟ་སྟེ། ཆོས་ཀྱི་ཁམས་ནི་སའི་ཁམས་མོད་ཀྱི་ཆོས་ཀྱི་ཁམས་སྲ་བའི་མཚན་ཉིད་མ་ཡིན་ནོ། །</s>
    <s id="1:441">ཆོས་ཀྱི་ཁམས་ [166a.4]ནི་ཆུའི་ཁམས་མོད་ཀྱི་ཆོས་ཀྱི་ཁམས་རླན་པའི་མཚན་ཉིད་མ་ཡིན་ནོ། །</s>
    <s id="1:442">ཆོས་ཀྱི་ཁམས་ནི་མེའི་ཁམས་མོད་ཀྱི་ཆོས་ཀྱི་ཁམས་ཚ་བའི་མཚན་ཉིད་མ་ཡིན་ནོ། །</s>
    <s id="1:443">ཆོས་ཀྱི་ཁམས་ནི་རླུང་གི་ཁམས་མོད་ཀྱི་ཆོས་ཀྱི་ཁམས་གཡོ་བའི་མཚན་ཉིད་མ་ཡིན་ནོ། །</s>
    <s id="1:444">ཆོས་ཀྱི་ཁམས་ནི་མིག་གི་ [166a.5]རྣམ་པར་ཤེས་པའི་ཁམས་མོད་ཀྱི་ཆོས་ཀྱི་ཁམས་མཐོང་བའི་མཚན་ཉིད་མ་ཡིན་ནོ། །</s>
    <s id="1:445">ཆོས་ཀྱི་ཁམས་ནི་རྣ་བའི་རྣམ་པར་ཤེས་པའི་ཁམས་མོད་ཀྱི་ཆོས་ཀྱི་ཁམས་སྒྲ་རྟོག་པའི་མཚན་ཉིད་མ་ཡིན་ནོ། །</s>
    <s id="1:446">ཆོས་ཀྱི་ཁམས་ནི་སྣའི་རྣམ་པར་ཤེས་པའི་ཁམས་མོད་ཀྱི་ཆོས་ཀྱི་ཁམས་དྲི་སྣོམ་ [166a.6]པའི་མཚན་ཉིད་མ་ཡིན་ནོ། །</s>
    <s id="1:447">ཆོས་ཀྱི་ཁམས་ནི་ལྕེའི་རྣམ་པར་ཤེས་པའི་ཁམས་མོད་ཀྱི་ཆོས་ཀྱི་ཁམས་རོ་མྱོང་བའི་མཚན་ཉིད་མ་ཡིན་ནོ། །</s>
    <s id="1:448">ཆོས་ཀྱི་ཁམས་ནི་ལུས་ཀྱི་རྣམ་པར་ཤེས་པའི་ཁམས་མོད་ཀྱི་ཆོས་ཀྱི་ཁམས་རེག་པའི་མཚན་ཉིད་མ་ཡིན་ནོ། །</s>
    <s id="1:449">ཆོས་ཀྱི་ཁམས་ནི་ཡིད་ཀྱི་རྣམ་པར་ [166a.7]ཤེས་པའི་ཁམས་མོད་ཀྱི་ཆོས་ཀྱི་ཁམས་རྣམ་པར་སྒོམ་པའི་མཚན་ཉིད་མ་ཡིན་ནོ། །</s>
    <s id="1:450">ཆོས་ཀྱི་ཁམས་དང་བདག་གི་ཁམས་དེ་ནི་མཚུངས་སོ། །</s>
    <s id="1:451">འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་པའི་ཁམས་ནི་མཚུངས་སོ། །</s>
    <s id="1:452">འཁོར་བའི་ཁམས་དང་། མྱ་ངན་ལས་འདས་པའི་ཁམས་དེ་མཚུངས་ [166b.1]སོ། །</s>
    <s id="1:453">དེ་ལྟར་ཆོས་ཐམས་ཅད་ཀྱི་ཁམས་དང་། ནམ་མཁའི་ཁམས་དེ་མཚུངས་ཏེ། </s>
    <s id="1:454">སྟོང་པ་ཉིད་དང་མཚུངས་པས་མཚུངས་མི་འགྱུར་བ་དང་མཚུངས་པས་མཚུངས་ཏེ། </s>
    <s id="1:455">འདུས་བྱས་ཀྱི་ཁམས་སུ་འཇུག་པ་དང་། འདུས་མ་བྱས་ཀྱི་ཁམས་སུ་འཇུག་པའི་ཕྱིར་དེ་ལ་བཤད་པ་དཔག་ཏུ་མེད་དེ། </s>
    <s id="1:456">གང་ [166b.2]ཁམས་ལ་འཇུག་པ་དེས་རབ་ཏུ་རྣམ་པར་འབྱེད་པ་དེ་ནི་མཁས་པ་ཞེས་བྱའོ། །</s>
    <s id="1:457">དེ་ལྟར་ན་ཁམས་ལ་མཁས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:458">དེ་ལ་བྱང་ཆུབ་སེམས་དཔའི་སྐྱེ་མཆེད་ལ་མཁས་པ་གང་ཞེ་ན། </s>
    <s id="1:459">འདི་ལ་མིག་ [166b.3]བདག་དང་བདག་གིས་སྟོང་པ་སྟེ།  བྱང་ཆུབ་སེམས་དཔའ་མིག་གི་རང་བཞིན་འདི་ལྟ་བུའོ། ། ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། ། གོང་མ་བཞིན་དུ་སྦྱར་ཏེ། དེ་བཞིན་དུ་རྣ་བ་དང་། སྣ་དང་། ལྕེ་དང་། ལུས་དང་། [166b.4]ཡིད་བདག་དང་བདག་གིས་སྟོང་པ་དེ་བྱང་ཆུབ་སེམས་དཔའ་ཡིད་ཀྱི་རང་བཞིན་ནི་འདི་ལྟ་བུའོ། ། ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ།</s>
    <s id="1:460">དགེ་བ་སྩོགས་པའི་ཕྱིར་གང་སྐྱེ་མཆེད་ལ་ཀུན་སྩོགས་པ་དང་། སྣ་ཚོགས་སྩོགས་པ་དེ་དག་སྩོགས་པར་མི་བྱེད་ཅིང་དགེ་བ་དང་མི་དགེ་ [166b.5]བའི་ཆོས་རྣམས་ལ་འདུ་ཤེས་གཉིས་སུ་མི་འཇུག་སྟེ</s>
    <s id="1:461">དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། །</s>
    <s id="1:462">འདི་ནི་མིག་གི་སྐྱེ་མཆེད་དོ། །</s>
    <s id="1:463">འདི་ནི་གཟུགས་ཀྱི་སྐྱེ་མཆེད་དོ། །</s>
    <s id="1:464">ཞེས་དེ་ལྟར་མིག་དང་གཟུགས་རྣམས་ལ་འདོད་ཆགས་མེད་པར་མཐོང་ཡང་</s>
    <s id="1:465">འདོད་ཆགས་མེད་པ་མངོན་དུ་ [166b.6]མི་བྱེད་པ་དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། །</s>
    <s id="1:466">རྣ་བ་དང་སྒྲ།</s>
    <s id="1:467">སྣ་དང་དྲི།</s>
    <s id="1:468">ལྕེ་དང་རོ།</s>
    <s id="1:469">ལུས་དང་རེག །</s>
    <s id="1:470">ཡིད་དང་ཆོས།</s>
    <s id="1:471">གོང་མ་བཞིན་དུ་སྦྱར་ཏེ། དེ་ལྟར་བྱང་ཆུབ་སེམས་དཔའ་ཡིད་དང་ཆོས་ཀྱི་བར་དུ་འདོད་ཆགས་མེད་པར་མཐོང་མོད་ཀྱི།</s>
    <s id="1:472">འདོད་ཆགས་མེད་པ་ [166b.7]མངོན་དུ་མི་བྱེད་པ་དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། །</s>
    <s id="1:473">སྐྱེ་མཆེད་ཅེས་བྱ་བ་ཡང་འཕགས་པའི་སྐྱེ་མཆེད་དང་།</s>
    <s id="1:474">འཕགས་པ་མ་ཡིན་པའི་སྐྱེ་མཆེད་དེ། དེ་ལ་འཕགས་པའི་སྐྱེ་མཆེད་ནི་གང་ལམ་སྡུད་པར་བྱེད་པའོ། །</s>
    <s id="1:475">འཕགས་པ་མ་ཡིན་པའི་སྐྱེ་མཆེད་ནི་གང་ལམ་ [167a.1]གཏོང་བར་བྱེད་པ་འདི་ལྟ་སྟེ། </s>
    <s id="1:476">བྱང་ཆུབ་སེམས་དཔའ་ལམ་ལ་གནས་པ་ནི་སེམས་ཅན་ལམ་ལ་བརྩོན་པ་བོར་ཞིང་གནས་པ་ལ་སྙིང་རྗེ་ཆེན་པོ་འཐོབ་ཅིང་ལམ་གྱི་སྐྱེ་མཆེད་ཀྱང་མི་གཏོང་བ་སྟེ།  དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། ། དེ་ལྟར་ན་བྱང་ཆུབ་སེམས་ [167a.2]དཔའི་སྐྱེ་མཆེད་ཀྱང་མི་གཏོང་བ་སྟེ། དེ་ནི་བྱང་ཆུབ་སེམས་དཔའི་སྐྱེ་མཆེད་ལ་མཁས་པའོ། ། དེ་ལྟར་ན་བྱང་ཆུབ་སེམས་དཔའི་སྐྱེ་མཆེད་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:477">དེ་ལ་བྱང་ཆུབ་སེམས་དཔའི་བདེན་པ་ལ་མཁས་པ་གང་ཞེ་ན། </s>
    <s id="1:478">བྱང་ཆུབ་སེམས་དཔའི་བདེན་པ་ལ་ [167a.3]འཇུག་པ་མཁས་པ་ནི་རྣམ་པ་བཞི་སྟེ། </s>
    <s id="1:479">འདི་ལྟ་སྟེ། སྡུག་བསྔལ་ཤེས་པ་དང་།</s>
    <s id="1:480">ཀུན་འབྱུང་བ་ཤེས་པ་དང་།</s>
    <s id="1:481">འགོག་པ་ཤེས་པ་དང་།</s>
    <s id="1:482">ལམ་ཤེས་པའོ། །</s>
    <s id="1:483">དེ་ལ་སྡུག་བསྔལ་ཤེས་པ་གང་ཞེ་ན། </s>
    <s id="1:484">གང་ཕུང་པོ་རྣམས་ལ་མི་སྐྱེ་བར་ཤེས་པ་དེ་ནི་</s>
    <s id="1:485">སྡུག་བསྔལ་ཤེས་པ་ཞེས་བྱའོ། །</s>
    <s id="1:486">དེ་ལ་ཀུན་འབྱུང་བ་ [167a.4]ཤེས་པ་གང་ཞེ་ན། </s>
    <s id="1:487">གང་སྲེད་པ་འཇོམས་པ་དེ་ནི་</s>
    <s id="1:488">ཀུན་འབྱུང་བ་ཤེས་པ་ཞེས་བྱའོ། །</s>
    <s id="1:489">དེ་ལ་འགོག་པ་ཤེས་པ་གང་ཞེ་ན། </s>
    <s id="1:490">གང་མི་འབྱུང་མི་འཇིག་པར་ཤེས་པ་དེ་ནི་འགོག་པ་ཤེས་པ་ཞེས་བྱའོ། །</s>
    <s id="1:491">དེ་ལ་ལམ་ཤེས་པ་གང་ཞེ་ན། </s>
    <s id="1:492">གང་མཉམ་པ་ཉིད་ཐོབ་པའི་ཆོས་རྣམས་ལ་སྒྲོ་མི་འདོགས་པ་དེ་ནི་</s>
    <s id="1:493">ལམ་ [167a.5]ཤེས་པ་ཞེས་བྱའོ། །</s>
    <s id="1:494">གང་གི་ཚེ་བྱང་ཆུབ་སེམས་དཔས་བདེན་པ་བཞི་དེ་ལྟར་ཤེས་རབ་ཀྱིས་ཤེས་ཀྱང་</s>
    <s id="1:495">སེམས་ཅན་ཡོངས་སུ་སྨིན་པར་བྱ་བའི་ཕྱིར་མངོན་དུ་མི་བྱེད་པ་དེ་ནི་</s>
    <s id="1:496">བདེན་པ་ལ་མཁས་པ་ཞེས་བྱའོ། །</s>
    <s id="1:497">གཞན་ཡང་བདེན་པ་ལ་མཁས་པ་རྣམ་པ་གསུམ་སྟེ། </s>
    <s id="1:498">འདི་ལྟ་སྟེ། ཀུན་རྫོབ་ཀྱི་བདེན་ [167a.6]པ་དང་།</s>
    <s id="1:499">དོན་དམ་པའི་བདེན་པ་དང་།</s>
    <s id="1:500">མཚན་ཉིད་ཀྱི་བདེན་པའོ། །</s>
    <s id="1:501">དེ་ལ་ཀུན་རྫོབ་ཀྱི་བདེན་པ་ནི་</s>
    <s id="1:502">འཇིག་རྟེན་གྱི་ཐ་སྙད་ཇི་སྙེད་པ་དང་།</s>
    <s id="1:503">ཡི་གེ་དང་སྒྲ་དང་།</s>
    <s id="1:504">བརྡར་བསྟན་པ་སྟེ།</s>
    <s id="1:505">དེ་ནི་ཀུན་རྫོབ་ཀྱི་བདེན་པ་ཞེས་བྱའོ། །</s>
    <s id="1:506">དེ་ལ་དོན་དམ་པའི་བདེན་པ་གང་ཞེ་ན། </s>
    <s id="1:507">གང་ལ་སེམས་ཀྱི་རྒྱུ་བ་ཡང་མེད་ན་</s>
    <s id="1:508">[167a.7]ཡི་གེ་ལྟ་ཅི་སྨོས་ཏེ།</s>
    <s id="1:509">དེ་ནི་དོན་དམ་པའི་བདེན་པ་ཞེས་བྱའོ། །</s>
    <s id="1:510">དེ་ལ་མཚན་ཉིད་ཀྱི་བདེན་པ་གང་ཞེ་ན། </s>
    <s id="1:511">འདི་ལྟ་སྟེ། མཚན་ཉིད་ཐམས་ཅད་མཚན་ཉིད་གཅིག་ལ་</s>
    <s id="1:512">མཚན་ཉིད་གཅིག་པ་ནི་མཚན་ཉིད་མེད་པའོ། །</s>
    <s id="1:513">དེ་ལ་བྱང་ཆུབ་སེམས་དཔའ་ཀུན་རྫོབ་ཀྱི་བདེན་པ་འཆད་པས་མི་སྐྱོ། </s>
    <s id="1:514">དོན་དམ་པའི་ [167b.1]བདེན་པ་མངོན་དུ་བྱེད་པར་མི་ལྟུང་།</s>
    <s id="1:515">མཚན་ཉིད་ཀྱི་བདེན་པ་མཚན་ཉིད་མེད་པས་རྟོགས་པར་བྱེད་པ་དེ་ནི་</s>
    <s id="1:516">བྱང་ཆུབ་སེམས་དཔའི་བདེན་པ་ལ་མཁས་པ་ཞེས་བྱའོ། །</s>
    <s id="1:517">གཞན་ཡང་བདེན་པ་ནི་གཅིག་པུ་གཉིས་མ་ཡིན་པ་སྟེ། </s>
    <s id="1:518">འདི་ལྟ་སྟེ། འགོག་པའི་བདེན་པའོ། །</s>
    <s id="1:519">དེ་ལ་བདེན་པ་ [167b.2]གཅིག་པུ་ལ་གང་སྒྲོ་མི་འདོགས་པ་དང་།</s>
    <s id="1:520">སེམས་ཅན་སྒྲོ་འདོགས་པར་ལྷུང་བ་རྣམས་ལ་བདེན་པ་སྦྱོར་བར་བྱེད་པ་དེ་ནི་བྱང་ཆུབ་སེམས་དཔའི་བདེན་པ་ལ་མཁས་པ་ཞེས་བྱའོ། །</s>
    <s id="1:521">གཞན་ཡང་ཕུང་པོ་ལྔ་རྣམས་ནི་སྡུག་བསྔལ་བ་སྟེ། </s>
    <s id="1:522">གང་ཕུང་པོ་ལྔ་རྣམས་ཀྱི་སྡུག་བསྔལ་གྱི་མཚན་ [167b.3]ཉིད་དེ་ནི་སྡུག་བསྔལ་ཞེས་བྱའོ། །</s>
    <s id="1:523">སྡུག་བསྔལ་གྱི་མཚན་ཉིད་ཀྱི་གང་སྟོང་པ་ཉིད་ཀྱི་མཚན་ཉིད་རྟོགས་པ་དེ་ནི་</s>
    <s id="1:524">སྡུག་བསྔལ་འཕགས་པའི་བདེན་པ་ཞེས་བྱའོ། །</s>
    <s id="1:525">གང་ཕུང་པོ་ལྔ་རྣམས་ཀྱི་བག་ལ་ཉལ་རྒྱུ་སྲེད་པ་ལས་བྱུང་བའི་ལྟ་བ་དེ་ནི་</s>
    <s id="1:526">ཀུན་འབྱུང་བའི་བདེན་པ་ཞེས་བྱའོ། ། གང་སྲེད་ [167b.4]པའི་རྒྱུ་ལྟ་བ་དེ་ལ་ཡང་སྒྲོ་མི་འདོགས་མི་ལེན་མི་སྙེམས་པ་དེ་ནི་</s>
    <s id="1:527">ཀུན་འབྱུང་བ་འཕགས་པའི་བདེན་པ་ཞེས་བྱའོ། །</s>
    <s id="1:528">གང་ཕུང་པོ་ལྔ་རྣམས་ཤིན་ཏུ་ཟད་པའི་ཕྱིར་འགོག་པ་སྔོན་གྱི་མཐར་མ་བྱུང་བ།</s>
    <s id="1:529">ཕྱི་མའི་མཐར་མི་འཕོ་བ།</s>
    <s id="1:530">ད་ལྟར་བྱུང་བར་མི་གནས་པ་དེ་ནི་</s>
    <s id="1:531">འགོག་པ་འཕགས་པའི་བདེན་པ་ [167b.5]ཞེས་བྱའོ། །</s>
    <s id="1:532">གང་ལམ་ལ་བརྟེན་ནས་ སྡུག་བསྔལ་ཤེས་པ་དང་། ཀུན་འབྱུང་བ་ཤེས་པ་དང་། འགོག་པ་ཤེས་པ་ལ་ཡང་རེག་པར་བྱེད་ལ།</s>
    <s id="1:533">རྗེས་ལས་རྟོགས་པའི་ཤེས་པ་ཡང་ཐོབ་པར་བྱེད་པ་དེ་ནི་</s>
    <s id="1:534">སྡུག་བསྔལ་འགོག་པར་འགྱུར་བའི་ལམ་འཕགས་པའི་བདེན་པ་ཞེས་བྱའོ། །</s>
    <s id="1:535">གང་བདེན་ [167b.6]པ་ཤེས་པ་དེ་ལ་རྣམ་པར་རྟོག་པ་དང་།</s>
    <s id="1:536">སེམས་ཅན་ཡོངས་སུ་བརྟག་པ་ལ་རྟོག་པར་བྱེད་པ་དེ་ནི་</s>
    <s id="1:537">བྱང་ཆུབ་སེམས་དཔའི་བདེན་པ་ལ་མཁས་པ་ཞེས་བྱའོ། །</s>
    <s id="1:538">གཞན་ཡང་ཚོར་བ་ཐམས་ཅད་སྡུག་བསྔལ་བ་སྟེ། </s>
    <s id="1:539">དེ་ལ་ཚོར་བར་བྱ་བ་རྣམ་པར་འབྱེད་པ་དང་།</s>
    <s id="1:540">བློས་རིག་པ་ཉིད་དེ་ནི་</s>
    <s id="1:541">སྡུག་བསྔལ་ [167b.7]འཕགས་པའི་བདེན་པ་ཞེས་བྱའོ། །</s>
    <s id="1:542">རྒྱུ་གང་གིས་ཀུན་འབྱུང་བར་ཤེས་པའི་རྒྱུ་དེ་</s>
    <s id="1:543">ཇི་ལྟ་བ་ཡང་དག་པར་རབ་ཏུ་ཤེས་པ་དེ་ནི་</s>
    <s id="1:544">ཀུན་འབྱུང་བ་འཕགས་པའི་བདེན་པ་ཞེས་བྱའོ། །</s>
    <s id="1:545">གང་ཚོར་བ་གཏོང་ཞིང་མ་ཚོར་བ་ཚོར་བར་བྱེད་པ་དང་།</s>
    <s id="1:546">འགོག་པ་ལ་ཡང་སོ་སོར་རྟོག་ལ་ཚོར་བ་འགོག་པ་ཡང་མངོན་དུ་མི་བྱེད་ [168a.1]པ་དེ་ནི་</s>
    <s id="1:547">བྱང་ཆུབ་སེམས་དཔའི་སྡུག་བསྔལ་འགོག་པ་འཕགས་པའི་བདེན་པ་ཞེས་བྱའོ། །</s>
    <s id="1:548">ཚོར་བ་གང་གིས་གཟིངས་དང་འདྲ་བའི་ལམ་དེ་སྡུད་པར་བྱེད་ལ་ཚོར་བར་དགོས་པ་ཡང་མ་ཡིན། </s>
    <s id="1:549">ལམ་གྱི་དགོས་པ་ཡང་མ་ཡིན་པ་དེ་ནི་བྱང་ཆུབ་སེམས་དཔའི་སྡུག་བསྔལ་འགོག་ [168a.2]པར་འགྲོ་བའི་ལམ་</s>
    <s id="1:550">འཕགས་པའི་བདེན་པ་ཞེས་བྱའོ། །</s>
    <s id="1:551">དེ་ལྟར་རྟོགས་ནས་བདེན་པ་དེ་བཞི་ལ་མཉམ་པར་མཐོང་ཞིང་མཐོང་བ་ཤིན་ཏུ་དག་པའང་མ་ཡིན་པ་དེ་ནི་</s>
    <s id="1:552">བྱང་ཆུབ་སེམས་དཔའི་བདེན་པ་ལ་མཁས་པ་ཞེས་བྱའོ། །</s>
    <s id="1:553">གཞན་ཡང་སྐྱེ་བ་སྡུག་བསྔལ་བ་སྟེ། </s>
    <s id="1:554">གང་མི་སྐྱེ་བ་སོ་སོར་རྟོག་ [168a.3]པར་ཤེས་པ་</s>
    <s id="1:555">དེ་ནི་སྡུག་བསྔལ་ཤེས་པ་ཞེས་བྱའོ། །</s>
    <s id="1:556">སྲིད་པའི་རྐྱེན་གྱིས་སྐྱེ་བ་སྟེ།  གང་སྲིད་པ་འཇིག་པར་ཤེས་པ་</s>
    <s id="1:557">དེ་ནི་ཀུན་འབྱུང་བ་ཤེས་པ་ཞེས་བྱའོ། །</s>
    <s id="1:558">སྐྱེ་བ་ཐམས་ཅད་གང་གིས་མི་སྐྱེ་བར་ཤེས་ལ་དེ་ལ་འགོག་པ་གང་ཡང་མེད་ཅིང་གང་མི་འགོག་པར་ཤེས་པ་དེ་ནི་ཟད་པ་འགོག་པའི་ [168a.4]ཤེས་པ་ཞེས་བྱའོ། །</s>
    <s id="1:559">གང་དེ་ལྟར་ཚོལ་བ་དང་། འཇལ་བ་དང་། ཡོངས་སུ་ཚོལ་བ་དང་། རྣམ་པར་རྟོག་པ་དང་།</s>
    <s id="1:560">འཇུག་པའི་ཤེས་པ་</s>
    <s id="1:561">དེ་ནི་ལམ་ཤེས་པ་ཞེས་བྱ་སྟེ།</s>
    <s id="1:562">གང་བདེན་པའི་ཤེས་པ་དེ་ལ་གཞོག་པར་བྱེད་ཀྱང་བདེན་པའི་ཤེས་པ་དེ་ལ་མི་གནས་པ་</s>
    <s id="1:563">དེ་ནི་བྱང་ཆུབ་སེམས་དཔའི་ [168a.5]བདེན་པ་ལ་མཁས་པ་སྟེ། དེ་ལྟར་ན་བྱང་ཆུབ་སེམས་དཔའི་བདེན་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:564">དེ་ལ་བྱང་ཆུབ་སེམས་དཔའི་སོ་སོ་ཡང་དག་པར་རིག་པ་ལ་མཁས་པ་གང་ཞེ་ན།  བཞི་པོ་འདི་དག་ནི་བྱང་ཆུབ་སེམས་དཔའི་སོ་སོ་ཡང་དག་པར་རིག་པ་སྟེ།</s>
    <s id="1:565">བཞི་ [168a.6]གང་ཞེ་ན། འདི་ལྟ་སྟེ། </s>
    <s id="1:566">དོན་སོ་སོ་ཡང་དག་པར་རིག་པ་དང་།</s>
    <s id="1:567">ཆོས་སོ་སོ་ཡང་དག་པར་རིག་པ་དང་།</s>
    <s id="1:568">ངེས་པའི་ཚིག་སོ་སོ་ཡང་དག་པར་རིག་པ་དང་།</s>
    <s id="1:569">སྤོབས་པ་སོ་སོ་ཡང་དག་པར་རིག་པའོ། །</s>
    <s id="1:570">དེ་ལ་དོན་སོ་སོ་ཡང་དག་པར་རིག་པ་གང་ཞེ་ན། </s>
    <s id="1:571">གང་ཆོས་རྣམས་ལ་དོན་དམ་པའི་ཚིག་ཏུ་ [168a.7]ཤེས་པ་དང་།</s>
    <s id="1:572">གཉིས་སུ་མེད་པའི་རྒྱུ་ཤེས་པ་དང་།</s>
    <s id="1:573">རྐྱེན་ཤེས་པ་དང་།</s>
    <s id="1:574">འདུས་པ་ཤེས་པ་དང་།</s>
    <s id="1:575">མཐའ་མེད་པའི་རྗེས་སུ་འགྲོ་བ་ཤེས་པ་དང་།</s>
    <s id="1:576">རྟེན་པ་ལ་འཇུག་པ་ཤེས་པ་དང་།</s>
    <s id="1:577">ཆོས་ཀྱི་དབྱིངས་དབྱེར་མེད་པར་ཤེས་པ་དང་།</s>
    <s id="1:578">དེ་བཞིན་ཉིད་ཀྱིས་རྗེས་སུ་འཇུག་པ་ཤེས་པ་དང་།</s>
    <s id="1:579">ཡང་དག་ [168b.1]པའི་མཐའ་མི་གནས་པར་ཤེས་པ་དང་།</s>
    <s id="1:580">སྟོང་པ་ཉིད་རྗེས་སུ་རྟོགས་པ་ཤེས་པ་དང་།</s>
    <s id="1:581">མཚན་མ་མེད་པར་རྟོག་པ་ཤེས་པ་དང་།</s>
    <s id="1:582">སྨོན་པ་མེད་པ་ལ་སྨོན་པ་མེད་པར་ཤེས་པ་དང་།</s>
    <s id="1:583">མངོན་པར་འདུ་མི་བྱེད་པ་ལ་མངོན་པར་འདུ་མི་བྱེད་པར་ཤེས་པ་དང་།</s>
    <s id="1:584">ཚུལ་གཅིག་ཏུ་འཇུག་པ་ཤེས་པ་དང་། [168b.2]སེམས་ཅན་མེད་པར་འཇུག་པ་ཤེས་པ་དང་།</s>
    <s id="1:585">བདག་མེད་པར་འཇུག་པ་ཤེས་པ་དང་།</s>
    <s id="1:586">སྲོག་མེད་པ་བྱེད་པ་གཅིག་པ་ཤེས་པ་དང་།</s>
    <s id="1:587">གང་ཟག་མེད་པ་དོན་དམ་པར་ཤེས་པ་དང་།</s>
    <s id="1:588">འདས་པའི་དུས་ལ་མ་ཆགས་པར་ཤེས་པ་དང་།</s>
    <s id="1:589">མ་འོངས་པའི་དུས་ལ་མཐའ་མེད་པར་ཤེས་པ་དང་།</s>
    <s id="1:590">[168b.3]ད་ལྟར་བྱུང་བའི་དུས་ལ་ཐམས་ཅད་དུ་ཤེས་པ་དང་།</s>
    <s id="1:591">ཕུང་པོ་རྣམས་ལ་སྒྱུ་མར་ཤེས་པ་དང་།</s>
    <s id="1:592">ཁམས་རྣམས་ལ་སྦྲུལ་གདུག་པ་དང་མཚུངས་པར་ཤེས་པ་དང་།</s>
    <s id="1:593">སྐྱེ་མཆེད་རྣམས་ལ་སྟོང་པ་ཉིད་དུ་ངེས་པར་རྟོག་པར་ཤེས་པ་དང་།</s>
    <s id="1:594">ནང་ཞི་བ་ཤེས་པ་དང་།</s>
    <s id="1:595">ཕྱི་རོལ་ཏུ་མི་རྒྱུ་བ་ཤེས་པ་ [168b.4]དང་།</s>
    <s id="1:596">ཡུལ་ལ་ཡུལ་མེད་པར་ཤེས་པ་དང་།</s>
    <s id="1:597">དྲན་པ་ལ་གནས་སུ་ཤེས་པ་དང་།</s>
    <s id="1:598">རྟོགས་པ་ལ་ཁོང་དུ་ཆུད་པར་ཤེས་པ་དང་།</s>
    <s id="1:599">བློ་གྲོས་ལ་མངོན་སུམ་དུ་ཤེས་པ་དང་།</s>
    <s id="1:600">བདེན་པ་ལ་རབ་ཏུ་རྟོགས་པར་ཤེས་པ་དང་།</s>
    <s id="1:601">སྡུག་བསྔལ་ལ་མི་འབྱུང་བར་ཤེས་པ་དང་།</s>
    <s id="1:602">ཀུན་འབྱུང་བ་ལ་མངོན་པར་འདུ་ [168b.5]མི་བྱེད་པར་ཤེས་པ་དང་།</s>
    <s id="1:603">འགོག་པ་ལ་མཚན་ཉིད་མེད་པར་ཤེས་པ་དང་།</s>
    <s id="1:604">ལམ་ལ་སྒྲོལ་བར་ཤེས་པ་དང་།</s>
    <s id="1:605">ཆོས་ལ་ཚིག་རབ་ཏུ་ཐ་དད་པར་ཤེས་པ་དང་།</s>
    <s id="1:606">དབང་པོ་རྣམས་ལ་འཇུག་པར་ཤེས་པ་དང་།</s>
    <s id="1:607">སྟོབས་རྣམས་ལ་མི་རྫི་བར་ཤེས་པ་དང་།</s>
    <s id="1:608">ཞི་གནས་ལ་གནས་སུ་ཤེས་པ་དང་།</s>
    <s id="1:609">[168b.6]ལྷག་མཐོང་ལ་སྣང་བར་ཤེས་པ་དང་།</s>
    <s id="1:610">སྒྱུ་མ་ལ་བསྒྲུབ་པར་ཤེས་པ་དང་།</s>
    <s id="1:611">སྨིག་རྒྱུ་ལ་འཁྲུལ་པར་ཤེས་པ་དང་།</s>
    <s id="1:612">རྨི་ལམ་ལ་མི་བདེན་པ་མཐོང་བར་ཤེས་པ་དང་།</s>
    <s id="1:613">བྲག་ཅ་ལ་རྐྱེན་ལ་འཇུག་པར་ཤེས་པ་དང་།</s>
    <s id="1:614">མིག་ཡོར་ལ་འཕོ་བར་ཤེས་པ་དང་།</s>
    <s id="1:615">མཚན་ཉིད་སྣ་ཚོགས་ལ་མཚན་ཉིད་ [168b.7]གཅིག་ཏུ་ཤེས་པ་དང་།</s>
    <s id="1:616">འདུ་བ་ལ་འབྲལ་བར་ཤེས་པ་དང་།</s>
    <s id="1:617">རབ་ཏུ་སྦྱངས་པ་ལ་ཕྱིར་མཚམས་སྦྱོར་བ་མེད་པར་ཤེས་པ་དང་།</s>
    <s id="1:618">ཉན་ཐོས་ཀྱི་ཐེག་པ་ལ་སྒྲའི་རྗེས་སུ་འགྲོ་བར་འཇུག་པར་ཤེས་པ་དང་།</s>
    <s id="1:619">རང་སངས་རྒྱས་ཀྱི་ཐེག་པ་ལ་རྟེན་པ་ལ་འཇུག་པར་ཤེས་ཤིང་།</s>
    <s id="1:620">དབེན་པ་མཆོག་ཏུ་ཤེས་ [169a.1]པ་དང་། ཐེག་པ་ཆེན་པོ་ལ་དགེ་བའི་རྩ་བའི་ཚོགས་བསགས་པ་ཐམས་ཅད་ཤེས་པ་སྟེ།</s>
    <s id="1:621">དེ་ནི་བྱང་ཆུབ་སེམས་དཔའི་དོན་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:622">གཞན་ཡང་དོན་སོ་སོ་ཡང་དག་པར་རིག་པ་ནི་</s>
    <s id="1:623">གང་དོན་ལ་རྟོན་པ་སྟེ། ཆོས་ཐམས་ཅད་ཀྱི་ཆོས་ཉིད་ཀུན་གྱི་དོན་ལ་ [169a.2]རྟོན་པ་ཉིད་ཀྱི་རྗེས་སུ་འབྲང་བའོ། །</s>
    <s id="1:624">དེ་ཅིའི་ཕྱིར་ཞེ་ན།</s>
    <s id="1:625">ཆོས་ཐམས་ཅད་མ་ལུས་པར་སྟོང་པ་སྟེ།</s>
    <s id="1:626">སྟོང་པའི་དོན་གང་ཡིན་པ་དེ་ནི་དོན་ནོ། །</s>
    <s id="1:627">ཆོས་ཐམས་ཅད་མ་ལུས་བར་མཚན་མ་མེད་པ་སྟེ། </s>
    <s id="1:628">མཚན་མ་མེད་པའི་དོན་གང་ཡིན་པ་དེ་ནི་དོན་ནོ། །</s>
    <s id="1:629">ཆོས་ཐམས་ཅད་མ་ལུས་པར་སྨོན་པ་མེད་པ་སྟེ། </s>
    <s id="1:630">[169a.3]སྨོན་པ་མེད་པའི་དོན་གང་ཡིན་པ་དེ་ནི་དོན་ནོ། །</s>
    <s id="1:631">ཆོས་ཐམས་ཅད་མ་ལུས་པར་རྣམ་པར་ཕྱེ་བ་སྟེ། </s>
    <s id="1:632">རྣམ་པར་ཕྱེ་བའི་དོན་གང་ཡིན་པ་དེ་ནི་དོན་ནོ། །</s>
    <s id="1:633">ཆོས་ཐམས་ཅད་མ་ལུས་པར་སེམས་ཅན་མེད། སྲོག་མེད། </s>
    <s id="1:634">གང་ཟག་མེད་པ་སྟེ།</s>
    <s id="1:635">གང་ཟག་མེད་པའི་དོན་གང་ཡིན་པ་དེ་ནི་དོན་ནོ། །</s>
    <s id="1:636">གང་དེ་ལྟ་བུའི་ [169a.4]ཆོས་རྣམས་རྟོགས་པ་དེ་ནི་དོན་སོ་སོ་ཡང་དག་པར་རིག་པ་ཞེས་བྱ་སྟེ། </s>
    <s id="1:637">གང་དོན་སྟོན་པ་དེ་ནི་གནས་མེད་པ་སྟོན་པའོ། ། དེ་ནི་མི་ཟད་པ་སྟོན་པའོ། །</s>
    <s id="1:638">སོ་སོ་ཡང་དག་པར་རིག་པ་ནི་རྟོགས་པའི་དོན་སྟོན་པ་ཡིན་ཏེ། </s>
    <s id="1:639">སངས་རྒྱས་བཅོམ་ལྡན་འདས་རྣམས་ཀྱིས་གནང་བ།</s>
    <s id="1:640">རྗེས་སུ་ཡི་རང་བ། ཡང་ [169a.5]དག་པ། དེ་ཁོ་ན། གཞན་མ་ཡིན་པ། ཤེས་རབ་ཀྱིས་ཤིན་ཏུ་རྟོགས་པ།</s>
    <s id="1:641">ཐམས་ཅད་དུ་ཁ་ན་མ་ཐོ་བ་མེད་པ་དེ་ནི་</s>
    <s id="1:642">བྱང་ཆུབ་སེམས་དཔའི་དོན་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:643">དེ་ལ་ཆོས་སོ་སོ་ཡང་དག་པར་རིག་པ་གང་ཞེ་ན། </s>
    <s id="1:644">གང་དགེ་བ་དང་།</s>
    <s id="1:645">མི་དགེ་བ་དང་།</s>
    <s id="1:646">ཁ་ན་མ་ཐོ་བ་ [169a.6]དང་བཅས་པ་དང་།</s>
    <s id="1:647">ཁ་ན་མ་ཐོ་བ་མེད་པ་དང་།</s>
    <s id="1:648">ཟག་པ་དང་བཅས་པ་དང་།</s>
    <s id="1:649">ཟག་པ་མེད་པ་དང་།</s>
    <s id="1:650">འཇིག་རྟེན་པ་དང་།</s>
    <s id="1:651">འཇིག་རྟེན་ལས་འདས་པ་དང་།</s>
    <s id="1:652">འདུས་བྱས་དང་།</s>
    <s id="1:653">འདུས་མ་བྱས་དང་།</s>
    <s id="1:654">ཀུན་ནས་ཉོན་མོངས་པ་དང་།</s>
    <s id="1:655">རྣམ་པར་བྱང་བའི་ཆ་དང་འཐུན་པ་དང་།</s>
    <s id="1:656">འཁོར་བ་དང་མྱ་ངན་ལས་ [169a.7]འདས་པར་ཉེ་བར་འགྲོ་བའི་ཆོས་རྣམས་ལ་འཇུག་པར་ཤེས་པ་དང་། ཆོས་ཀྱི་དབྱིངས་མཉམ་པ་ཉིད་ཤེས་པ་དང་། བྱང་ཆུབ་མཉམ་པ་ཉིད་ཤེས་པ་དང་། ཁམས་མཉམ་པ་ཉིད་ཤེས་པ་སྟེ།</s>
    <s id="1:657">དེ་ནི་ཆོས་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:658">གཞན་ཡང་ཆོས་སོ་སོ་ཡང་དག་པར་རིག་པ་ནི་</s>
    <s id="1:659">གང་འདོད་ [169b.1]ཆགས་སྤྱོད་པ་རྣམས་ལ་སེམས་འཇུག་པ་ཤེས་པ་དང་།</s>
    <s id="1:660">བཅོས་པའི་འདོད་ཆགས་སྤྱོད་པ་རྣམས་དང་།</s>
    <s id="1:661">འདོད་ཆགས་བརྟན་པར་སྤྱོད་པ་རྣམས་དང་།</s>
    <s id="1:662">འདོད་ཆགས་ཆུང་ངུ་སྤྱོད་པ་རྣམས་དང་།</s>
    <s id="1:663">རྣམ་པར་མི་ལྡང་བའི་འདོད་ཆགས་སྤྱོད་པ་རྣམས་དང་།</s>
    <s id="1:664">མཐའ་མ་རྟག་ཏུ་མེད་པའི་འདོད་ [169b.2]ཆགས་སྤྱོད་པ་རྣམས་དང་།</s>
    <s id="1:665">ད་ལྟར་བྱུང་བ་ལ་རྐྱེན་གྱིས་འདོད་ཆགས་སྤྱོད་པ་རྣམས་ལ་འཇུག་པ་སྟེ།</s>
    <s id="1:666">སེམས་ཅན་གང་དག་ནང་དུ་འདོད་ཆགས་ལ་ཕྱི་རོལ་ཏུ་འདོད་ཆགས་མེད་པ་དང་།</s>
    <s id="1:667">ཕྱི་རོལ་ཏུ་འདོད་ཆགས་ལ་ནང་དུ་འདོད་ཆགས་མེད་པ་དང་།</s>
    <s id="1:668">ནང་དུའང་འདོད་ཆགས་མེད།</s>
    <s id="1:669">ཕྱི་རོལ་ཏུའང་འདོད་ [169b.3]ཆགས་མེད་པ་དང་།</s>
    <s id="1:670">ནང་དང་ཕྱི་རོལ་ཏུ་འདོད་ཆགས་པ་དང་།</s>
    <s id="1:671">གཟུགས་ལ་འདོད་ཆགས་ལ་སྒྲ་ལ་འདོད་ཆགས་མེད་པ་དང་།</s>
    <s id="1:672">སྒྲ་ལ་འདོད་ཆགས་ལ་གཟུགས་ལ་འདོད་ཆགས་མེད་པ་དང་།</s>
    <s id="1:673">གཟུགས་དང་སྒྲ་ལ་འདོད་ཆགས་པ་དང་། གཟུགས་དང་སྒྲ་ལ་འདོད་ཆགས་མེད་པ་དང་།</s>
    <s id="1:674">དྲི་ལ་འདོད་ [169b.4]ཆགས་མེད་པ་དང་། དྲི་ལ་འདོད་ཆགས་ལ་རེག་ལ་འདོད་ཆགས་མེད་པ་དང་།</s>
    <s id="1:675">རེག་ལ་འདོད་ཆགས་ལ་རོ་ལ་འདོད་ཆགས་མེད་པ་དང་། རོ་ལ་འདོད་ཆགས་ལ་གཟུགས་ལ་འདོད་ཆགས་མེད་པ་དང་།</s>
    <s id="1:676">གཟུགས་ལ་འདོད་ཆགས་ལ་དྲི་ལ་འདོད་ཆགས་མེད་པ་དེ་ནི་འདོད་ཆགས་སྤྱོད་པ་རྣམས་ཀྱི་འཇུག་ [169b.5]པ་སྟེ།</s>
    <s id="1:677">འཇུག་པ་དེའི་སྒོས་འདོད་ཆགས་སྤྱོད་པ་རྣམས་ལ་ཉི་ཁྲི་ཆིག་སྟོང་།</s>
    <s id="1:678">ཞེ་སྡང་སྤྱོད་པ་རྣམས་ལ་ཉི་ཁྲི་ཆིག་སྟོང་།</s>
    <s id="1:679">གཏི་མུག་སྤྱོད་པ་རྣམས་ལ་ཉི་ཁྲི་ཆིག་སྟོང་།</s>
    <s id="1:680">ཆ་མཉམ་པར་སྤྱོད་པ་རྣམས་ལ་ཉི་ཁྲི་ཆིག་སྟོང་སྟེ།</s>
    <s id="1:681">གང་དེ་དག་གི་སྤྱོད་པ་བརྒྱད་ཁྲི་བཞི་སྟོང་གི་སེམས་འཇུག་པར་ཤེས་པ་དང་།</s>
    <s id="1:682">[169b.6]ཇི་ལྟར་རིགས་པ་བསྟན་པ་ཤེས་པ་དང་།</s>
    <s id="1:683">མི་མང་མི་ཉུང་བར་བསྟན་པ་ཤེས་པ་དང་།</s>
    <s id="1:684">འདོད་པ་ལས་ཡང་དག་པར་འདའ་བར་ཤེས་པ་དང་།</s>
    <s id="1:685">སྣོད་ཀྱི་ཁྱད་པར་ཤེས་པ་དང་།</s>
    <s id="1:686">འབྲས་བུ་ཡོད་པར་བསྟན་པ་ཤེས་པ་</s>
    <s id="1:687">དེ་ནི་ཆོས་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:688">དེ་ལ་ངེས་པའི་ཚིག་སོ་སོ་ཡང་དག་པར་ [169b.7]རིག་པ་གང་ཞེ་ན། </s>
    <s id="1:689">གང་སྐད་ཐམས་ཅད་ལ་སྐད་མེད་པར་འཇུག་པར་ཤེས་པ་དང་།</s>
    <s id="1:690">ལྷའི་སྐད་དང་།</s>
    <s id="1:691">ཀླུའི་སྐད་དང་།</s>
    <s id="1:692">གནོད་སྦྱིན་གྱི་སྐད་དང་།</s>
    <s id="1:693">དྲི་ཟའི་སྐད་དང་མིའམ་ཅིའི་སྐད་དང་།</s>
    <s id="1:694">ལྟོ་འཕྱེ་ཆེན་པོའི་སྐད་དང་།</s>
    <s id="1:695">མི་དང་མི་མ་ཡིན་པའི་སྐད་དང་།</s>
    <s id="1:696">འགྲོ་བ་ལྔར་སྐྱེས་པའི་སེམས་ཅན་རྣམས་ཀྱི་སྐད་དང་། [170a.1]སྒྲ་དང་དབྱངས་རྣམས་ལས་སྐད་དེས་དེ་དག་ལ་ཆོས་འཆད་པ་སྟེ། དེ་ནི་ངེས་པའི་ཚིག་སོ་སོ་ཡང་དག་པར་རིག་པ་ཞེས་བྱ་སྟེ། དེ་ལྟར་ཆོས་དེ་དག་བརྟག་པར་བྱའོ། ། དེ་ལྟར་ཆོས་དེ་དག་བསྡུ་བར་བྱའོ། ། དེ་ལྟར་ཆོས་དེ་དག་རྗེས་སུ་རྒྱུན་ཆགས་པར་བྱའོ། ། དེ་ལྟར་ཆོས་དེ་དག་ཡི་གེ་ [170a.2]རྣམས་ཀྱིས་སྦྲེལ་བར་བྱའོ། །</s>
    <s id="1:697">དེ་ཚིག་གཅིག་གི་བླ་དགས་ཤེས། </s>
    <s id="1:698">ཚིག་གཉིས་པའི་བླ་དགས་ཤེས། </s>
    <s id="1:699">ཚིག་མང་པོའི་བླ་དགས་ཤེས། </s>
    <s id="1:700">བུད་མེད་ཀྱི་ཚིག་ཤེས། </s>
    <s id="1:701">སྐྱེས་པའི་ཚིག་ཤེས། </s>
    <s id="1:702">མ་ནིང་གི་ཚིག་ཤེས། </s>
    <s id="1:703">བསྡུས་པའི་ཚིག་ཤེས། </s>
    <s id="1:704">རྒྱས་པའི་ཚིག་ཤེས། </s>
    <s id="1:705">སྨད་པའི་ཚིག་ཤེས། </s>
    <s id="1:706">བསྟོད་པའི་ཚིག་ཤེས། </s>
    <s id="1:707">འདས་པའི་ཚིག་ [170a.3]ཤེས། </s>
    <s id="1:708">མ་འོངས་པའི་ཚིག་ཤེས། </s>
    <s id="1:709">ད་ལྟར་བྱུང་བའི་ཚིག་ཤེས། </s>
    <s id="1:710">ཡི་གེ་གཅིག་གིས་སྒྲོ་བཏགས་པ་ཤེས། </s>
    <s id="1:711">ཡི་གེ་མང་པོས་སྒྲོ་བཏགས་པ་ཤེས་ཏེ། </s>
    <s id="1:712">དེ་ནི་ངེས་པའི་ཚིག་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:713">ཡང་དེའི་ངེས་པའི་ཚིག་སོ་སོ་ཡང་དག་པར་རིག་པ་ནི་འཁྲུལ་པ་མ་ཡིན། </s>
    <s id="1:714">ཟློས་ [170a.4]པ་མ་ཡིན། བརྟགས་པ་མ་ཡིན།  དོན་གསལ་བའི་ཡི་གེ་ཡོངས་སུ་བྱང་བ་སྟེ།</s>
    <s id="1:715">ཅི་ནས་ཀྱང་འཁོར་ཡང་དག་པར་དགའ་བ། སྣ་ཚོགས་པ། ཟབ་པ། ཟབ་པར་སྣང་བ། ཀུན་རྫོབ་དང་། དོན་དམ་པས་བརྒྱན་པ།</s>
    <s id="1:716">བདག་གིས་སེམས་མཐོང་བའི་ཤེས་པ་ལ་རག་ལུས་པ།</s>
    <s id="1:717">སངས་རྒྱས་ཀྱིས་ [170a.5]གནང་བ།</s>
    <s id="1:718">སེམས་ཅན་ཐམས་ཅད་དགའ་བར་བྱེད་པ་སྟེ།</s>
    <s id="1:719">དེ་ནི་བྱང་ཆུབ་སེམས་དཔའི་ངེས་པའི་ཚིག་སོ་སོ་ཡང་དག་པར་རིག་པ་ཞེས་བྱའོ། །</s>
    <s id="1:720">དེ་ལ་བྱང་ཆུབ་སེམས་དཔའི་སྤོབས་པ་སོ་སོ་ཡང་དག་པར་རིག་པ་གང་ཞེ་ན། </s>
    <s id="1:721">གང་ཚིག་བཟང་བ་མི་གནས་པར་ལུང་བསྟན་པ། སྟོན་པ། རྒྱུན་མི་ [170a.6]འཆད་པ།</s>
    <s id="1:722">སྤོབས་པ་མྱུར་བས་སྤོབས་པ་མགྱོགས་ཤིང་མྱུར་བ།</s>
    <s id="1:723">སྤོབས་པ་མི་རྨོངས་པ།</s>
    <s id="1:724">སྤོབས་པ་ཇི་ལྟར་དྲིས་པ་བཞིན་པ།</s>
    <s id="1:725">སྤོབས་པ་ཡོངས་སུ་མ་ཉམས་པ།</s>
    <s id="1:726">སྤོབས་པ་མི་འགལ་བ།</s>
    <s id="1:727">སྤོབས་པ་རྩོད་པ་མེད་པ།</s>
    <s id="1:728">སྤོབས་པ་ཆོས་ལ་རབ་ཏུ་དགའ་བ།</s>
    <s id="1:729">སྤོབས་པ་བཟོད་པ་ལ་གནས་པ།</s>
    <s id="1:730">[170a.7]སྤོབས་པ་ཟབ་པ།</s>
    <s id="1:731">སྤོབས་པ་སྣ་ཚོགས་པ།</s>
    <s id="1:732">ཀུན་རྫོབ་དང་། དོན་དམ་པ་ལ་སྤོབས་པ།</s>
    <s id="1:733">སྦྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཐམས་ཅད་ལ་གནས་པའི་སྤོབས་པ་</s>
    <s id="1:734">དྲན་པ་ཉེ་བར་གཞག་པ་དང་། ཡང་དག་པར་སྤོང་བ་དང་། [170b.1]རྫུ་འཕྲུལ་གྱི་རྐང་པ་དང་། དབང་པོ་དང་། སྟོབས་དང་། བྱང་ཆུབ་ཀྱི་ཡན་ལག་དང་། ལམ་དང་། ཞི་གནས་དང་། ལྷག་མཐོང་ལ་སྤོབས་པ།</s>
    <s id="1:735">བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་དང་། བདེན་པ་ལ་འཇུག་པ་ཐམས་ཅད་ཤེས་ [170b.2]པའི་སྤོབས་པ།</s>
    <s id="1:736">ཐེག་པ་ཐམས་ཅད་ལ་སྤོབས་པ།</s>
    <s id="1:737">སེམས་ཅན་ཐམས་ཅད་ཀྱི་སེམས་དང་སྤྱོད་པ་ལ་སྤོབས་པ།</s>
    <s id="1:738">ཚིག་མི་ལྐུག་པའི་སྤོབས་པ།</s>
    <s id="1:739">ཚིག་མི་རྩུབ་པའི་སྤོབས་པ།</s>
    <s id="1:740">ཚིག་མི་འཆལ་བའི་སྤོབས་པ།</s>
    <s id="1:741">ཚིག་རྩུབ་མོ་མ་ཡིན་པའི་སྤོབས་པ།</s>
    <s id="1:742">ཚིག་མཉེན་པའི་སྤོབས་པ། [170b.3]ཚིག་དག་པ།</s>
    <s id="1:743">ཚིག་གྲོལ་བ།</s>
    <s id="1:744">ཚིག་མ་ཆགས་པ།</s>
    <s id="1:745">ཚིག་བཙུན་པ།</s>
    <s id="1:746">ཚིག་འབྲེལ་པ།</s>
    <s id="1:747">ཚིག་ལྡན་པ།</s>
    <s id="1:748">ཚིག་མ་ཉམས་པ།</s>
    <s id="1:749">ཚིག་སྙན་པ།</s>
    <s id="1:750">ཚིག་འཇམ་པ།</s>
    <s id="1:751">ཚིག་མ་སྨད་པ།</s>
    <s id="1:752">ཚིག་འཕགས་པ་ཐམས་ཅད་ཀྱིས་བསྟོད་པ་སྟེ།</s>
    <s id="1:753">ཞིང་མཐའ་ཡས་པའི་རྣམ་པར་ཤེས་པའི་རྗེས་སུ་ [170b.4]སོང་བའི་སྒྲ།</s>
    <s id="1:754">ཚངས་པའི་སྒྲ་སྐད་ཀྱི་དབྱངས་དང་འདྲ་བར་རྟོག་པར་བྱེད་པའི་སྒྲ་གཅིག་པ།</s>
    <s id="1:755">སངས་རྒྱས་ཀྱིས་གནང་བའི་སྤོབས་པས་སེམས་ཅན་གཞན་དང་། གང་ཟག་གཞན་དག་ལ་ཆོས་སྟོན་ཏོ། །</s>
    <s id="1:756">དེའི་ཆོས་བསྟན་པ་དེ་ཡང་འབྱུང་བར་བྱེད་པ།</s>
    <s id="1:757">དེ་བྱེད་པའི་སྡུག་བསྔལ་ཡང་དག་པར་ཟད་ [170b.5]པར་འགྱུར་བ་སྟེ།</s>
    <s id="1:758">དེ་ནི་བྱང་ཆུབ་སེམས་དཔའི་སྤོབས་པ་སོ་སོ་ཡང་དག་པར་རིག་པ་ཞེས་བྱའོ། ། དེ་ནི་བྱང་ཆུབ་སེམས་དཔའི་སྤོ་བས་པ་ལ་མཁས་པ་སྟེ། དེ་ལྟར་ན་བྱང་ཆུབ་སེམས་དཔའི་སྤོབས་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ།། །།</s>
    <s id="1:759">[170b.6]བམ་པོ་བཅྭ་བརྒྱད་པ། དེ་ལ་བྱང་ཆུབ་སེམས་དཔའི་རྟོན་པ་ལ་མཁས་པ་གང་ཞེ་ན། </s>
    <s id="1:760">བྱང་ཆུབ་སེམས་དཔའ་རྣམས་ཀྱི་རྟོན་པ་འདི་བཞི་སྟེ། </s>
    <s id="1:761">བཞི་གང་ཞེ་ན། འདི་ལྟ་སྟེ། </s>
    <s id="1:762">དོན་ལ་རྟོན་གྱི་ཚིག་འབྲུ་ལ་མ་ཡིན་པ་དང་།</s>
    <s id="1:763">ཡེ་ཤེས་ལ་རྟོན་གྱི་རྣམ་པར་ཤེས་པ་ལ་མ་ཡིན་པ་དང་།</s>
    <s id="1:764">ངེས་པའི་དོན་གྱི་ [170b.7]མདོ་སྡེ་རྣམས་ལ་རྟོན་གྱི་དྲང་བའི་དོན་རྣམས་ལ་མ་ཡིན་པ་དང་།</s>
    <s id="1:765">ཆོས་ཉིད་ལ་རྟོན་གྱི་གང་ཟག་ལ་མ་ཡིན་པའོ། །</s>
    <s id="1:766">དེ་ལ་དོན་གང་།</s>
    <s id="1:767">ཚིག་འབྲུ་ནི་གང་ཞེ་ན།</s>
    <s id="1:768">ཚིག་འབྲུ་ཞེས་བྱ་བ་ནི་གང་འཇིག་རྟེན་གྱི་ཆོས་ཀྱི་བྱ་བ་ལ་འཇུག་པའོ། ། དོན་ཅེས་བྱ་བ་ནི་གང་འཇིག་རྟེན་ལས་འདས་པའི་ཆོས་རྟོགས་པའོ། །</s>
    <s id="1:769">[171a.1]ཚིག་འབྲུ་ཞེས་བྱ་བ་ནི་སྦྱིན་པ་དང་། དུལ་བ་དང་། སྡོམ་པ་དང་། ངེས་པ་བསྟན་པའོ། །</s>
    <s id="1:770">དོན་ཞེས་བྱ་བ་ནི་དུལ་བ་དང་། ཞི་གནས་དང་། སར་པ་མ་ཡིན་པ་དང་། རྙིང་པ་མ་ཡིན་པར་ཤེས་པའོ། །</s>
    <s id="1:771">ཚིག་འབྲུ་ཞེས་བྱ་བ་ནི་འཁོར་བ་ཡོངས་སུ་བཤད་པ་སྒྲོགས་པའོ། །</s>
    <s id="1:772">དོན་ [171a.2]ཞེས་བྱ་བ་ནི་མི་དམིགས་པ་ལ་རྟོན་པའོ། །</s>
    <s id="1:773">ཚིག་འབྲུ་ཞེས་བྱ་བ་ནི་མྱ་ངན་ལས་འདས་པའི་ཡོན་ཏན་ཡོངས་སུ་སྒྲོག་པའོ། །</s>
    <s id="1:774">དོན་ཞེས་བྱ་བ་ནི་ཆོས་རང་བཞིན་གྱིས་ཡོངས་སུ་མྱ་ངན་ལས་འདས་པ་རྣམས་ལ་རྣམ་པར་མི་རྟོག་པའོ། །</s>
    <s id="1:775">ཚིག་འབྲུ་ཞེས་བྱ་བ་ནི་ཐེག་པ་ཇི་ལྟར་རྣམ་པར་གཞག་པ་ [171a.3]བཞིན་དུ་འཆད་པའོ། །</s>
    <s id="1:776">དོན་ཞེས་བྱ་བ་ནི་ཆོས་ཚུལ་གཅིག་པར་རྟོགས་པར་ཤེས་པའོ། །</s>
    <s id="1:777">ཚིག་འབྲུ་ཞེས་བྱ་བ་ནི་སེམས་ཅན་ཐམས་ཅད་མི་གཏོང་བར་བསྟན་པའོ། །</s>
    <s id="1:778">དོན་ཞེས་བྱ་བ་ནི་འཁོར་གསུམ་ཡོངས་སུ་དག་པའོ། །</s>
    <s id="1:779">ཚིག་འབྲུ་ཞེས་བྱ་བ་ནི་ལུས་དང་། ངག་དང་། ཡིད་སྡོམ་ཞིང་ [171a.4]བསླབ་པ་དང་། སྦྱངས་པའི་ཡོན་ཏན་ཐམས་ཅད་ཡང་དག་པར་ལེན་པར་བསྟན་པའོ། །</s>
    <s id="1:780">དོན་ཞེས་བྱ་བ་ནི་ལུས་དང་། ངག་དང་། ཡིད་མི་དམིགས་ཤིང་མངོན་པར་འདུ་མི་བྱེད་པ་ཡོངས་སུ་དག་པའོ། །</s>
    <s id="1:781">ཚིག་འབྲུ་ཞེས་བྱ་བ་ནི་གནོད་སེམས་ཀྱི་ཐ་བ་དང་། ཁྲོ་བ་དང་། ང་རྒྱལ་དང་། རྒྱགས་ [171a.5]པ་དང་། དྲེགས་པ་འཇོམས་ཤིང་བཟོད་པ་དང་། ངེས་པ་བསྟན་པའོ། །</s>
    <s id="1:782">དོན་ཞེས་བྱ་བ་ནི་མི་སྐྱེ་བའི་ཆོས་ལ་བཟོད་པ་ཐོབ་པའོ། །</s>
    <s id="1:783">ཚིག་འབྲུ་ཞེས་བྱ་བ་ནི་དགེ་བའི་རྩ་བ་ལ་བརྩོན་འགྲུས་རྩོམ་པ་ཐམས་ཅད་བསྟན་པའོ། །</s>
    <s id="1:784">དོན་ཞེས་བྱ་བ་ནི་མི་ལེན་མི་གཏོང་བ་ལ་གནས་པའི་བརྩོན་འགྲུས་སོ། ། </s>
    <s id="1:785">[171a.6]ཚིག་འབྲུ་ཞེས་བྱ་བ་ནི་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་བསྟན་པའོ། །</s>
    <s id="1:786">དོན་ཞེས་བྱ་བ་ནི་འགོག་པའི་སྙོམས་པར་འཇུག་པ་ཤེས་པའོ། །</s>
    <s id="1:787">ཚིག་འབྲུ་ཞེས་བྱ་བ་ནི་ཐོས་པ་ཐམས་ཅད་འཛིན་པ་ཤེས་རབ་ཀྱི་རྩ་བའོ། །</s>
    <s id="1:788">དོན་ཞེས་བྱ་བ་ནི་བརྗོད་དུ་མེད་པའི་ [171a.7]དོན་ཏོ། །</s>
    <s id="1:789">ཚིག་འབྲུ་ཞེས་བྱ་བ་ནི་གང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཆོས་རྣམས་རབ་ཏུ་བསྟན་པའོ། །</s>
    <s id="1:790">དོན་ཞེས་བྱ་བ་ནི་གང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཆོས་རྣམས་ནན་ཏན་དུ་བྱེད་པའི་འབྲས་བུ་མངོན་སུམ་དུ་བྱེད་པའོ། །</s>
    <s id="1:791">ཚིག་འབྲུ་ཞེས་བྱ་བ་ནི་སྡུག་བསྔལ་དང་། [171b.1]ཀུན་འབྱུང་བ་དང་། ལམ་རབ་ཏུ་བསྟན་པའོ། །</s>
    <s id="1:792">དོན་ཞེས་བྱ་བ་ནི་འགོག་པ་མངོན་སུམ་དུ་བྱེད་པའོ། །</s>
    <s id="1:793">ཚིག་འབྲུ་ཞེས་བྱ་བ་ནི་མ་རིག་པ་ལ་སོགས་ཏེ། </s>
    <s id="1:794">རྒ་ཤིའི་བར་དུ་བསྟན་པའོ། ། དོན་ཞེས་བྱ་བ་ནི་མ་རིག་པ་འགོག་པ་ནས་རྒ་ཤིའི་བར་དུ་འགོག་པའོ། །</s>
    <s id="1:795">ཚིག་འབྲུ་ཞེས་བྱ་བ་ནི་ཞི་ [171b.2]གནས་དང་། ལྷག་མཐོང་གི་ཚོགས་བསྟན་པའོ། །</s>
    <s id="1:796">དོན་ཞེས་བྱ་བ་ནི་རིག་པ་དང་རྣམ་པར་གྲོལ་བ་ཤེས་པའོ། །</s>
    <s id="1:797">ཚིག་འབྲུ་ཞེས་བྱ་བ་ནི་གང་འདོད་ཆགས་དང་། ཞེ་སྡང་དང་། གཏི་མུག་དང་། ཆ་མཉམ་པར་སྤྱོད་པ་རྣམས་ལ་ཆོས་བསྟན་པའོ། །</s>
    <s id="1:798">དོན་ཞེས་བྱ་བ་ནི་སེམས་ཀྱི་རྣམ་པར་ [171b.3]གྲོལ་བ་མི་འཁྲུགས་པའོ། །</s>
    <s id="1:799">ཚིག་འབྲུ་ཞེས་བྱ་བ་ནི་སྒྲིབ་པར་བྱེད་པའི་ཆོས་ཐམས་ཅད་རབ་ཏུ་སྟོན་པའོ། །</s>
    <s id="1:800">དོན་ཞེས་བྱ་བ་ནི་སྒྲིབ་པ་མེད་པའི་ཡེ་ཤེས་རྣམ་པར་ཐར་པའོ། །</s>
    <s id="1:801">ཚིག་འབྲུ་ཞེས་བྱ་བ་ནི་དཀོན་མཆོག་གསུམ་གྱི་ཡོན་ཏན་བསྔགས་པ་མཐའ་མེད་པ་ཡང་དག་པར་རབ་ཏུ་ [171b.4]བསྟན་པའོ། །</s>
    <s id="1:802">དོན་ཞེས་བྱ་བ་ནི་གང་ཆོས་འདོད་ཆགས་མེད་པ་དང་། འདུས་མ་བྱས་པའི་དགེ་འདུན་གྱི་ཡོན་ཏན་སྒྲུབ་པའོ། །</s>
    <s id="1:803">ཚིག་འབྲུ་ཞེས་བྱ་བ་ནི་གང་བྱང་ཆུབ་སེམས་དཔའི་ཐོག་མ་སེམས་བསྐྱེད་ནས་བྱང་ཆུབ་ཀྱི་སྙིང་པོའི་བར་དུ་བསླབ་པ་དང་། ཡོན་ཏན་རྩོམ་པ་བསྟན་པའོ། ། </s>
    <s id="1:804">[171b.5]དོན་ཞེས་བྱ་བ་ནི་སེམས་ཀྱི་སྐད་ཅིག་གཅིག་དང་ལྡན་པས་ཐམས་ཅད་མཁྱེན་པའི་ཡེ་ཤེས་མངོན་པར་རྫོགས་པར་བྱང་ཆུབ་པའོ། །</s>
    <s id="1:805">མདོར་ན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་བར་དུ་བསྟན་པ་དེ་ནི་ཚིག་འབྲུ་ཞེས་བྱའོ། །</s>
    <s id="1:806">སྒྲ་དང་ཡི་གེ་དང་། ཚིག་འབྲུ་ཐམས་ཅད་བརྗོད་དུ་མེད་ [171b.6]པའི་དོན་ནི་དོན་ཏོ། །</s>
    <s id="1:807">དེ་ལ་དྲང་བའི་དོན་གྱི་མདོ་སྡེ་གང་ཞེ་ན།  གང་ཚིག་འབྲུ་བཤད་པ་ཇི་ལྟར་བསྟན་པ་བཞིན་དུ་རྒྱ་ཆེར་ཁོང་དུ་ཆུད་པར་བྱ་སྟེ། འདི་དག་ནི་དྲང་བའི་དོན་གྱི་མདོ་སྡེ་དག་གོ །</s>
    <s id="1:808">ངེས་པའི་དོན་གྱི་མདོ་སྡེ་གང་ཞེ་ན། </s>
    <s id="1:809">དོན་གང་བཤད་པ་ཇི་ལྟར་བསྟན་པ་བཞིན་དུ་རྒྱ་ཆེར་ཁོང་ [171b.7]དུ་ཆུད་པར་བྱ་སྟེ། </s>
    <s id="1:810">དེ་དག་ནི་ངེས་པའི་དོན་གྱི་མདོ་སྡེ་དག་གོ །</s>
    <s id="1:811">དེ་ཇི་ལྟར་ན་ཆོས་ལ་རྟོན་གྱི་གང་ཟག་ལ་མ་ཡིན་ཞེ་ན།  གང་དྲང་བའི་དོན་དེ་ནི་གང་ཟག་གི་དོན་ཡིན་པས་དེ་ལ་མི་རྟོན་གྱི།</s>
    <s id="1:812">གང་ངེས་པའི་དོན་དེ་ནི་ཆོས་ཉིད་ཇི་ལྟ་བ་བཞིན་པས་དེ་ལ་རྟོན་པ་སྟེ། འདི་དག་ནི་བྱང་ཆུབ་སེམས་དཔའི་ [172a.1]རྟོན་པ་བཞིའོ། །</s>
    <s id="1:813">དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་སྟོན་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:814">དེ་ལ་བྱང་ཆུབ་སེམས་དཔའ་རྣམས་ཀྱི་ཚིག་འབྲུ་ལ་མཁས་པ་གང་ཞེ་ན། </s>
    <s id="1:815">འདི་ལ་བྱང་ཆུབ་སེམས་དཔའི་ཆོས་གཉིས་ལ་མཁས་པ་ [172a.2]ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:816">ཆོས་གཉིས་གང་ཞེ་ན། འདི་ལྟ་སྟེ། </s>
    <s id="1:817">རྣམ་པར་ཤེས་པ་ལ་མཁས་པ་དང་།</s>
    <s id="1:818">ཡེ་ཤེས་ལ་མཁས་པ་ཡིན་ནོ། །</s>
    <s id="1:819">དེ་ལ་རྣམ་པར་ཤེས་པ་གང་ཡེ་ཤེས་གང་ཞེ་ན། </s>
    <s id="1:820">རྣམ་པར་ཤེས་པ་ཞེས་བྱ་བ་ནི་འདི་ལྟ་སྟེ།  རྣམ་པར་ཤེས་པའི་གནས་པ་བཞིའོ། །</s>
    <s id="1:821">[172a.3]བཞི་གང་ཞེ་ན།</s>
    <s id="1:822">གཟུགས་ལ་ཞུགས་པའི་རྣམ་པར་ཤེས་པ་ཡོངས་སུ་གནས་ཤིང་གནས་པ་དང་།</s>
    <s id="1:823">ཚོར་བ་ལ་ཞུགས་པ་དང་།</s>
    <s id="1:824">འདུ་ཤེས་ལ་ཞུགས་པ་དང་།</s>
    <s id="1:825">འདུ་བྱེད་ལ་ཞུགས་པའི་རྣམ་པར་ཤེས་པ་ཡོངས་སུ་གནས་ཤིང་གནས་པ་སྟེ།</s>
    <s id="1:826">དེ་ནི་རྣམ་པར་ཤེས་པ་ཞེས་བྱའོ། །</s>
    <s id="1:827">དེ་ལ་ཡེ་ཤེས་ [172a.4]གང་ཞེ་ན། </s>
    <s id="1:828">གང་ལེན་པའི་ཕུང་པོ་ལྔ་རྣམས་ལ་གནས་པ། རྣམ་པར་ཤེས་པའི་ཕུང་པོ་ཡོངས་སུ་ཤེས་པ་དེ་ནི་ཡེ་ཤེས་ཞེས་བྱའོ། །</s>
    <s id="1:829">གང་སའི་ཁམས་རྣམ་པར་ཤེས་པ་དང་།</s>
    <s id="1:830">ཆུའི་ཁམས་དང་།</s>
    <s id="1:831">མེའི་ཁམས་དང་།</s>
    <s id="1:832">རླུང་གི་ཁམས་རྣམ་པར་ཤེས་པ་</s>
    <s id="1:833">དེ་ནི་རྣམ་པར་ཤེས་པ་ཞེས་བྱའོ། །</s>
    <s id="1:834">གང་ [172a.5]ཡང་ཡེ་ཤེས་ཁམས་བཞི་ལ་མི་གནས་པ་ཆོས་ཀྱི་དབྱིངས་ཐ་མི་དད་པར་ཤེས་པ་</s>
    <s id="1:835">དེ་ནི་ཡེ་ཤེས་ཞེས་བྱའོ། །</s>
    <s id="1:836">གཞན་ཡང་རྣམ་པར་ཤེས་པ་ཞེས་བྱ་བ་ནི་</s>
    <s id="1:837">གང་མིག་གི་རྣམ་པར་ཤེས་པས་ཤེས་པར་བྱ་བའི་གཟུགས་རྣམས་ལ་ཤེས་པ་དང་།</s>
    <s id="1:838">རྣ་བའི་རྣམ་པར་ཤེས་པས་ཤེས་པར་བྱ་བའི་སྒྲ་རྣམས་ [172a.6]དང་།</s>
    <s id="1:839">སྣའི་རྣམ་པར་ཤེས་པས་ཤེས་པར་བྱ་བའི་དྲི་རྣམས་དང་།</s>
    <s id="1:840">ལྕེའི་རྣམ་པར་ཤེས་པས་ཤེས་པར་བྱ་བའི་རོ་རྣམས་དང་།</s>
    <s id="1:841">ལུས་ཀྱི་རྣམ་པར་ཤེས་པས་ཤེས་པར་བྱ་བའི་རེག་རྣམས་དང་།</s>
    <s id="1:842">ཡིད་ཀྱི་རྣམ་པར་ཤེས་པས་ཤེས་པར་བྱ་བའི་ཆོས་རྣམས་ཤེས་པ་དེ་ནི་</s>
    <s id="1:843">རྣམ་པར་ཤེས་པ་ཞེས་བྱའོ། །</s>
    <s id="1:844">[172a.7]གང་ཡང་ནང་གི་སྐྱེ་མཆེད་རྣམས་ལ་ཉེ་བར་ཞི་ཞིང་ཕྱི་རོལ་གྱི་སྐྱེ་མཆེད་རྣམས་ལ་རྒྱུ་བ་མེད་པའི་ཡེ་ཤེས་ལ་རྟོན་པས་ཆོས་གང་ཡང་གཞོག་པར་མི་བྱེད་པ་</s>
    <s id="1:845">དེ་ནི་ཡེ་ཤེས་ཞེས་བྱའོ། །</s>
    <s id="1:846">གཞན་ཡང་རྣམ་པར་ཤེས་པ་ཞེས་བྱ་བ་ནི་དམིགས་པ་ལས་རྣམ་པར་ཤེས་པ་སྐྱེ་བ་དང་། ཡོངས་སུ་རྟོག་པ་ [172b.1]ལས་རྣམ་པར་ཤེས་པ་སྐྱེ་བ་སྟེ། </s>
    <s id="1:847">དེ་ནི་རྣམ་པར་ཤེས་པ་ཞེས་བྱའོ། །</s>
    <s id="1:848">གང་ཡང་མི་འཛིན་པ། མི་སྙེམས་པ། མི་དམིགས་པ། རྣམ་པར་མི་རིག་པ། མི་འཁྲུགས་པ་</s>
    <s id="1:849">དེ་ནི་ཡེ་ཤེས་ཞེས་བྱའོ། །</s>
    <s id="1:850">གཞན་ཡང་འདུས་བྱས་ལ་སྤྱོད་པའི་ཆོས་རྣམས་ལ་རྣམ་པར་ཤེས་པ་གནས་ཀྱི། [172b.2]འདུས་མ་བྱས་ལ་རྣམ་པར་ཤེས་པ་རྒྱུ་བ་མེད་དོ། །</s>
    <s id="1:851">གང་ཡང་འདུས་མ་བྱས་ཤེས་པ་དེ་ནི་ཡེ་ཤེས་སོ། ། གཞན་ཡང་སྐྱེ་བ་དང་། འཇིག་པ་ལ་གནས་པ་ནི་རྣམ་པར་ཤེས་པའོ། ། གང་ཡང་མི་སྐྱེ་མི་འགག་མི་གནས་པ་དེ་ནི་ཡེ་ཤེས་ཞེས་བྱའོ། །</s>
    <s id="1:852">དེ་ལ་ངེས་པའི་དོན་གྱི་མདོ་སྡེ་གང་། [172b.3]དྲང་བའི་དོན་གྱི་མདོ་སྡེ་གང་ཞེ་ན། </s>
    <s id="1:853">མདོ་སྡེ་གང་དག་ལམ་ལ་འཇུག་པར་བྱེད་པ་དེ་དག་ནི་དྲང་བའི་དོན་ཅེས་བྱའོ། །</s>
    <s id="1:854">མདོ་སྡེ་གང་དག་འབྲས་བུ་ལ་འཇུག་པར་བྱེད་པ་དེ་དག་ནི་ངེས་པའི་དོན་ཅེས་བྱའོ། །</s>
    <s id="1:855">མདོ་སྡེ་གང་དག་ཀུན་རྫོབ་སྒྲུབ་པར་བྱེད་པ་དེ་དག་ནི་དྲང་བའི་དོན་ཅེས་བྱའོ། ། </s>
    <s id="1:856">[172b.4]མདོ་སྡེ་གང་དག་དོན་དམ་པར་བསྟན་པ་དེ་དག་ནི་ངེས་པའི་དོན་ཅེས་བྱའོ། །</s>
    <s id="1:857">གཞན་ཡང་མདོ་སྡེ་གང་དག་ལས་ཀྱི་བྱ་བ་ལ་འཇུག་པ་དེ་དག་ནི་དྲང་བའི་དོན་ཅེས་བྱའོ། །</s>
    <s id="1:858">མདོ་སྡེ་གང་དག་ལས་དང་ཉོན་མོངས་པ་ཟད་པར་བསྟན་པ་དེ་དག་ནི་ངེས་པའི་དོན་ཅེས་བྱའོ། །</s>
    <s id="1:859">གཞན་ཡང་མདོ་སྡེ་ [172b.5]གང་དག་ཀུན་ནས་ཉོན་མོངས་པ་ཡོངས་སུ་བཤད་པའི་ཕྱིར་བསྟན་པ་དེ་དག་ནི་དྲང་བའི་དོན་ཏོ། །</s>
    <s id="1:860">མདོ་སྡེ་གང་དག་རྣམ་པར་བྱང་བ་རྣམ་པར་དག་པའི་ཕྱིར་བསྟན་པ་དེ་དག་ནི་ངེས་པའི་དོན་ཏོ། །</s>
    <s id="1:861">མདོ་སྡེ་གང་དག་འཁོར་བས་སྐྱོ་བར་བྱེད་པ་དེ་དག་ནི་དྲང་བའི་དོན་ཏོ། །</s>
    <s id="1:862">མདོ་སྡེ་གང་དག་འཁོར་ [172b.6]བ་དང་མྱ་ངན་ལས་འདས་པ་གཉིས་སུ་མི་འཇུག་པ་དེ་དག་ནི་ངེས་པའི་དོན་ཏོ། །</s>
    <s id="1:863">མདོ་སྡེ་གང་དག་ཡི་གེ་དང་། ཚིག་སྣ་ཚོགས་སུ་བསྟན་པ་དེ་དག་ནི་དྲང་བའི་དོན་ཏོ། །</s>
    <s id="1:864">མདོ་སྡེ་གང་དག་ཟབ་པ། བལྟ་དཀའ་བ། རྟོགས་པར་དཀའ་བ་དེ་དག་ནི་ངེས་པའི་དོན་ཏོ། །</s>
    <s id="1:865">མདོ་སྡེ་གང་དག་ [172b.7]ཚིག་འབྲུ་མང་བ། སེམས་ཅན་རྣམས་ཀྱི་སེམས་རངས་པར་བྱེད་པ་དེ་དག་ནི་དྲང་བའི་དོན་ཏོ། །</s>
    <s id="1:866">མདོ་སྡེ་གང་དག་ཚིག་དང་ཚིག་འབྲུ་ཉུང་ལ་ངེས་པར་རྟོགས་པར་བྱེད་པ་དེ་དག་ནི་ངེས་པའི་དོན་ཏོ། །</s>
    <s id="1:867">གཞན་ཡང་མདོ་སྡེ་གང་དག་བདག་དང་། སེམས་ཅན་དང་། སྲོག་དང་། སྐྱེས་བུ་དང་། [173a.1]གང་ཟག་དང་། ཤེད་བུ་དང་། ཤེད་ལས་སྐྱེས་དང་། བྱེད་པ་པོ་དང་། ཚོར་བ་པོའི་སྒྲ་སྣ་ཚོགས་བདག་པོ་མེད་པ། བདག་པོ་ཡོད་པ་བཞིན་དུ་བསྟན་པ་</s>
    <s id="1:868">དེ་དག་ནི་དྲང་བའི་དོན་ཏོ། །</s>
    <s id="1:869">མདོ་སྡེ་གང་དག་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། [173a.2]མི་འབྱུང་བ་དང་། མ་སྐྱེས་པ་དང་། ཡང་དག་པར་མི་འབྱུང་བ་དང་། སེམས་ཅན་མེད་པ་དང་། གང་ཟག་མེད་པ་དང་། དུས་གསུམ་ལས་རྣམ་པར་ཐར་པའི་སྒོ་བསྟན་པ་</s>
    <s id="1:870">དེ་དག་ནི་ངེས་པའི་དོན་ཅེས་བྱའོ། །</s>
    <s id="1:871">དེ་ལ་ཆོས་གང་། གང་ཟག་གང་ཞེ་ན། </s>
    <s id="1:872">གང་གང་ཟག་ཏུ་ལྟ་བ་ལ་གནས་ [173a.3]ཏེ། </s>
    <s id="1:873">ཆོས་ཁ་ཅིག་ལ་རྩོམ་པ་དེ་དག་ནི་གང་ཟག་ཅེས་བྱའོ། །</s>
    <s id="1:874">གང་ཟག་ཏུ་ལྟ་བ་རྩོམ་པ་དེའི་གང་ཆོས་གནས་པ་ཆོས་ཀྱི་དབྱིངས་དེ་ནི་ཆོས་ཞེས་བྱའོ། །</s>
    <s id="1:875">གཞན་ཡང་གང་ཟག་ནི་སོ་སོའི་སྐྱེ་བོའི་གང་ཟག་དང་།</s>
    <s id="1:876">སོ་སོའི་སྐྱེ་བོ་དགེ་བའི་གང་ཟག་དང་།</s>
    <s id="1:877">དད་པས་རྗེས་སུ་འབྲང་བའི་ [173a.4]གང་ཟག་དང་།</s>
    <s id="1:878">ཆོས་ཀྱི་རྗེས་སུ་འབྲང་བའི་གང་ཟག་དང་།</s>
    <s id="1:879">བརྒྱད་པའི་གང་ཟག་དང་།</s>
    <s id="1:880">རྒྱུན་ཏུ་ཞུགས་པའི་གང་ཟག་དང་།</s>
    <s id="1:881">ལན་ཅིག་ཕྱིར་འོང་བའི་གང་ཟག་དང་།</s>
    <s id="1:882">ཕྱིར་མི་འོང་བའི་གང་ཟག་དང་།</s>
    <s id="1:883">དགྲ་བཅོམ་པའི་གང་ཟག་དང་།</s>
    <s id="1:884">རང་སངས་རྒྱས་ཀྱི་གང་ཟག་དང་།</s>
    <s id="1:885">བྱང་ཆུབ་སེམས་ [173a.5]དཔའི་གང་ཟག་དང་།</s>
    <s id="1:886">སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ལ་བདེ་བ་དང་།</s>
    <s id="1:887">འཇིག་རྟེན་ལ་ཐུགས་བརྩེ་བ་དང་། ལྷ་དང་། མིའི་སྐྱེ་བོ་ཕལ་པོ་ཆེའི་དོན་དང་། ཕན་པ་དང་བདེ་བའི་ཕྱིར་གང་ཟག་གཅིག་འཇིག་རྟེན་དུ་སྐྱེ་བར་འབྱུང་བར་འགྱུར་བ་འདི་ལྟ་སྟེ།</s>
    <s id="1:888">དེ་བཞིན་གཤེགས་པ་དགྲ་བཅོམ་ [173a.6]པ་ཡང་དག་པར་རྫོགས་པའི་སངས་རྒྱས་ཏེ། </s>
    <s id="1:889">གང་ཟག་གི་སྒྲ་དེ་ཐམས་ཅད་དེ་བཞིན་གཤེགས་པས་ཀུན་རྫོབ་ཀྱི་གནས་ཀྱིས་སེམས་ཅན་རྣམས་གཟུང་བའི་ཕྱིར་བསྟན་པའོ། །</s>
    <s id="1:890">དེ་ལ་གང་མངོན་པར་ཆགས་པ་དེ་དག་ནི་རྟོན་པ་མ་ཡིན་པ་ཞེས་བྱའོ། ། དེ་དག་རྟོན་པ་ལ་འགོད་པའི་ཕྱིར་ [173a.7]ཆོས་ཉིད་ལ་རྟོན་པར་བྱའི་གང་ཟག་ལ་མ་ཡིན་ནོ། ། ཞེས་བཅོམ་ལྡན་འདས་ཀྱིས་གསུངས་ཏེ།</s>
    <s id="1:891">དེ་ལ་ཆོས་ཉིད་གང་ཞེ་ན། </s>
    <s id="1:892">འདི་ལྟ་སྟེ། མི་འགྱུར་བ། སྒྲོ་མ་བཏགས་པ། མི་བྱེད་པ། རྣམ་པར་མི་བྱེད་པ།</s>
    <s id="1:893">མི་གནས་པ། གནས་མེད་པ།</s>
    <s id="1:894">རྩེ་བ་མེད་པ། ཐམས་ཅད་དུ་མཉམ་པ། [173b.1]མཉམ་པ་ལ་མཉམ་པ། མི་མཉམ་པ་ལ་མཉམ་པ། མཉམ་པ་དང་མི་མཉམ་པ་ལ་མཉམ་པ། རྣམ་པར་མི་རྟོག་པ། མི་རྩོམ་པ། ངེས་པར་གྱུར་པ། ཐོབ་པ།</s>
    <s id="1:895">ཆོས་ཐམས་ཅད་ལ་ཤིན་ཏུ་ངོ་བོ་ཉིད་མེད་པའི་མཚན་ཉིད་དེ་ནི་ཆོས་ཉིད་ཅེས་བྱ་སྟེ། གང་དག་ཆོས་ཉིད་དེ་ལ་རྟོན་པར་བྱེད་པ་ [173b.2]དེ་དག་ནི་ཁམས་གང་ལ་ཡང་རྟོན་པར་མི་བྱེད་དེ།</s>
    <s id="1:896">དེ་བས་ན་ཆོས་ཀྱི་ཚུལ་གྱི་སྒོ་ལ་འཇུག་པ་འདིས་ཆོས་ཐམས་ཅད་ལ་རྟོན་པའི་ཕྱིར་ཆོས་ཐམས་ཅད་དེ་ལྟ་བུའི་ཆོས་ཉིད་ཡིན་ནོ། །</s>
    <s id="1:897">དེ་དག་ནི་བྱང་ཆུབ་སེམས་དཔའ་རྣམས་ཀྱི་རྟོན་པ་བཞི་ཞེས་བྱ་སྟེ།  དེ་ནི་བྱང་ཆུབ་སེམས་དཔའི་རྟོན་པ་ལ་མཁས་ [173b.3]པའོ། ། དེ་ལྟར་ན་བྱང་ཆུབ་སེམས་དཔའ་རྟོན་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:898">དེ་ལ་བྱང་ཆུབ་སེམས་དཔའི་ཚོགས་ལ་མཁས་པ་གང་ཞེ་ན། </s>
    <s id="1:899">བྱང་ཆུབ་སེམས་དཔའ་རྣམས་ཀྱི་ཚོགས་ནི་འདི་གཉིས་ཏེ། </s>
    <s id="1:900">གཉིས་གང་ཞེ་ན། འདི་ལྟ་སྟེ། </s>
    <s id="1:901">བསོད་ནམས་ཀྱི་ཚོགས་ [173b.4]དང་།</s>
    <s id="1:902">ཡེ་ཤེས་ཀྱི་ཚོགས་སོ། །</s>
    <s id="1:903">དེ་ལ་བསོད་ནམས་ཀྱི་ཚོགས་གང་ཞེ་ན། </s>
    <s id="1:904">སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་།</s>
    <s id="1:905">ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང་།</s>
    <s id="1:906">སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་དང་།</s>
    <s id="1:907">བྱམས་པའི་སེམས་ལ་སྙོམས་ [173b.5]པར་འཇུག་པ་དང་།</s>
    <s id="1:908">སྙིང་རྗེའི་སྦྱོར་བ་དང་།</s>
    <s id="1:909">དགེ་བའི་རྩ་བ་ཐམས་ཅད་ལ་རྩོམ་པ་དང་། བདག་དང་ཕ་རོལ་གྱི་སྡིག་པ་འཆགས་པ་དང་།</s>
    <s id="1:910">དུས་གསུམ་དུ་གཏོགས་པའི་སེམས་ཅན་ཐམས་ཅད་དང་། སློབ་པ་ཐམས་ཅད་དང་། མི་སློབ་པ་ཐམས་ཅད་དང་། རང་སངས་རྒྱས་ཐམས་ཅད་དང་། [173b.6]སེམས་དང་པོ་བསྐྱེད་པ་རྣམས་དང་། སྤྱོད་པ་ལ་ཞུགས་པ་རྣམས་དང་། ཕྱིར་མི་ལྡོག་པ་རྣམས་དང་།</s>
    <s id="1:911">སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་ལ་རྗེས་སུ་ཡི་རང་བ་དང་།</s>
    <s id="1:912">འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་ [173b.7]འདས་རྣམས་ཀྱི་དགེ་བ་ཐམས་ཅད་ཀྱི་རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་དང་།</s>
    <s id="1:913">སངས་རྒྱས་ཐམས་ཅད་དང་། འཕགས་པ་ཐམས་ཅད་ལ་ཆོས་གསོལ་བ་འདེབས་པ་དང་ལྡན་པའི་བསོད་ནམས་བྱ་བའི་དངོས་པོ་དང་།</s>
    <s id="1:914">དགེ་བ་ཐམས་ཅད་བྱང་ཆུབ་ཏུ་བསྔོ་བ་དང་ལྡན་པའི་ [174a.1]བསོད་ནམས་བྱ་བའི་དངོས་པོ་དང་།</s>
    <s id="1:915">སེམས་ཅན་བྱང་ཆུབ་ཏུ་སེམས་མ་བསྐྱེད་པ་རྣམས་བྱང་ཆུབ་ཏུ་སེམས་བསྐྱེད་པ་དང་།</s>
    <s id="1:916">བྱང་ཆུབ་ཏུ་སེམས་བསྐྱེད་པ་རྣམས་ལ་ཕ་རོལ་ཏུ་ཕྱིན་པའི་ལམ་སྟོན་པ་དང་།</s>
    <s id="1:917">དབུལ་པོ་རྣམས་ལ་ལོངས་སྤྱོད་ཀྱིས་སྡུད་པ་དང་།</s>
    <s id="1:918">ནད་པ་ [174a.2]རྣམས་ལ་སྨན་སྦྱིན་པ་དང་།</s>
    <s id="1:919">གུས་པར་བསྙེན་བཀུར་བྱེད་པ་དང་།</s>
    <s id="1:920">མཐུ་ཆུང་བ་རྣམས་ལ་བཟོད་ཅིང་དང་དུ་ལེན་པ་དང་།</s>
    <s id="1:921">ལྟུང་བ་རྣམས་མི་འཆབ་པ་དང་། སྡིག་པ་འཆགས་པ་དང་། སངས་རྒྱས་བཅོམ་ལྡན་འདས་རྣམས་བཞུགས་པ་དང་། ཡོངས་སུ་མྱ་ངན་ལས་འདས་པ་རྣམས་ལ་ [174a.3]བསྙེན་བཀུར་དང་།</s>
    <s id="1:922">རི་མོ་ཐམས་ཅད་བྱེད་པ་དང་། སློབ་དཔོན་དང་མཁན་པོ་རྣམས་ལ་སྟོན་པ་བཞིན་དུ་རི་མོ་བྱེད་པ་དང་།</s>
    <s id="1:923">ཆོས་ལ་རིན་པོ་ཆེ་རིན་ཐང་མེད་པ་བཞིན་དུ་ཡོངས་སུ་ཚོལ་བའི་བརྩོན་འགྲུས་དང་།</s>
    <s id="1:924">ཆོས་སྨྲ་བ་ལ་དགའ་ཞིང་དཔག་ཚད་བརྒྱར་ཡང་སོང་སྟེ</s>
    <s id="1:925">ཆོས་ཉན་པས་ཆོག་མི་ [174a.4]ཤེས་པ་དང་། ཟང་ཟིང་མེད་པར་ཆོས་འཆད་པ་དང་།</s>
    <s id="1:926">ཕ་དང་མ་ལ་རིམ་གྲོ་བྱེད་པ་དང་། བྱས་པ་གཟོ་བ་དང་། བྱས་པ་ཤེས་པ་དང་། འགྱོད་པ་མེད་པ་དང་།</s>
    <s id="1:927">བསོད་ནམས་བསགས་པས་ཆོ་ག་མི་ཤེས་པ་དང་། ལུས་བསྡམས་ཤིང་ཚུལ་འཆོས་པ་མེད་པ་དང་། ངག་བསྡམས་པའི་ [174a.5]ངག་ལ་ཚུལ་འཆོས་པ་མེད་པ་དང་། ཡིད་བསྡམས་པའི་ཡིད་ལ་ཚུལ་འཆོས་པ་མེད་པ་དང་།</s>
    <s id="1:928">དེ་བཞིན་གཤེགས་པའི་མཆོད་རྟེན་བཙུགས་པའི་ཕྱིར་ཚངས་པའི་བསོད་ནམས་ཡོངས་སུ་འཛིན་པ་དང་། མཆོད་སྦྱིན་གཏན་པ་མེད་པ་བསགས་པས་མཚན་ཡོངས་སུ་རྫོགས་པ་དང་། [174a.6]དགེ་བའི་རྩ་བའི་ཚོགས་སྣ་ཚོགས་བསགས་པས་དཔེ་བྱད་བཟང་པོ་ཡོངས་སུ་རྫོགས་པ་དང་། ང་རྒྱལ་མེད་པས་ལུས་བརྒྱན་པ་དང་།</s>
    <s id="1:929">ངག་གི་ཉེས་པ་ཐམས་ཅད་སྤངས་པས་ངག་བརྒྱན་པ་དང་།</s>
    <s id="1:930">བློ་ཐོགས་པ་མེད་པས་སེམས་བརྒྱན་པ་དང་།</s>
    <s id="1:931">མངོན་པར་ཤེས་པ་སྤྲུལ་པས་སངས་ [174a.7]རྒྱས་ཀྱི་ཞིང་གི་རྒྱན་དང་།</s>
    <s id="1:932">ཡེ་ཤེས་ཡོངས་སུ་དག་པས་ཆོས་ཀྱི་མཚན་ཉིད་ཀྱི་རྒྱན་དང་།</s>
    <s id="1:933">ཕྲ་མ་དང་། ཞེ་གཅོད་པ་དང་། དབྱེ་བའི་ཚིག་ཡོངས་སུ་སྤངས་པས་འཁོར་མང་པོའི་རྒྱན་དང་། ཆོས་འཛིན་པས་འདོད་ཆགས་མེད་པའི་ཆོས་ཀྱི་རྒྱན་དང་།</s>
    <s id="1:934">རབ་ཏུ་དགའ་ནས་ལེགས་སོ། ། [174b.1]ཞེས་བྱ་བ་བྱིན་ནས་</s>
    <s id="1:935">ཆོས་ཀྱི་གཏམ་མི་འཇིགས་པར་བྱེད་པ་དང་། སྒྲིབ་པ་དང་། ཆོད་པ་རྣམ་པར་སྤངས་ཤིང་གུས་པར་ཆོས་ཉན་པས་འབྲས་བུ་ཡོད་པར་ཆོས་འཆད་པ་དང་།</s>
    <s id="1:936">སངས་རྒྱས་རྣམས་ལ་དཀའ་ཐུབ་ཀྱི་ནགས་ཚལ་ཕུལ་བས་</s>
    <s id="1:937">བྱང་ཆུབ་ཀྱི་ཤིང་གི་རྒྱན་དང་།</s>
    <s id="1:938">དགེ་བའི་རྩ་བ་ [174b.2]ཐམས་ཅད་སྔོན་དུ་འགྲོ་ཞིང་བྱང་ཆུབ་ཀྱི་སེམས་མི་གཏོང་བས་བྱང་ཆུབ་ཀྱི་སྙིང་པོའི་རྒྱན་དང་།</s>
    <s id="1:939">ལས་དང་ཉོན་མོངས་པ་མི་དམིགས་པས་ཚེ་དང་ཤི་འཕོ་ཡོངས་སུ་དག་པ་དང་།</s>
    <s id="1:940">རིན་པོ་ཆེ་ཕངས་པའི་དངོས་པོ་ཐམས་ཅད་ཡོངས་སུ་གཏོང་བས་ལག་ན་རིན་པོ་ཆེ་དང་། མི་ཟད་པའི་ [174b.3]སྨོན་ལམ་ཐོབ་པས་ལོངས་སྤྱོད་མི་ཟད་པ་དང་།</s>
    <s id="1:941">ཁྲོ་གཉེར་མེད་པས་མཐོང་མ་ཐག་ཏུ་སེམས་ཅན་རྣམས་དད་ཅིང་བཞིན་འཛུམ་པས་གསོང་པོར་སྨྲ་བ་དང་།</s>
    <s id="1:942">སེམས་ཅན་ཐམས་ཅད་ལ་འོད་ཟེར་སྙོམས་པས་མཉམ་པ་ཉིད་ཀྱི་རྒྱན་ཐོབ་པ་དང་།</s>
    <s id="1:943">མ་ལོབས་པ་ལ་མི་བརྙས་པས་འོད་མང་ [174b.4]པོ་མཐོང་བ་དང་།</s>
    <s id="1:944">ཚུལ་ཁྲིམས་ཀྱི་བསོད་ནམས་བསགས་པས་སྐྱེ་བ་ཡོངས་སུ་དག་པ་དང་། ལྟུང་བ་ལ་མི་རྩོད་པས་མངལ་ཡོངས་སུ་དག་པ་དང་།</s>
    <s id="1:945">དགེ་བ་བཅུའི་ལས་ཡོངས་སུ་དག་པས་ལྷ་དང་མིར་སྐྱེ་བ་དང་།</s>
    <s id="1:946">རྗེས་སུ་བསྟན་པ་ཐམས་ཅད་ལ་རབ་ཏུ་རྟོག་པས་གདོན་མི་ཟ་བར་ [174b.5]ནོད་པ་དང་།</s>
    <s id="1:947">ཆོས་ལ་སློབ་དཔོན་གྱི་དཔེ་མཁྱུད་མེད་པས་ཆོས་ཀྱི་དབང་ཕྱུག་དང་།</s>
    <s id="1:948">ལྷག་པའི་བསམ་པ་ཡོངས་སུ་དག་པས་འཇིག་རྟེན་ཐམས་ཅད་ལ་མངོན་སུམ་པ་དང་། ཉི་ཚེ་བའི་སྤྱོད་པ་མི་འདོད་པས་རྒྱ་ཆེན་པོའི་ཆོས་ལ་དད་པ་དང་།</s>
    <s id="1:949">ཐམས་ཅད་མཁྱེན་པའི་སེམས་མི་འདོར་ [174b.6]བས་བསོད་ནམས་ཐམས་ཅད་ཡོངས་སུ་འཛིན་པ་དང་།</s>
    <s id="1:950">དད་པ་སྔོན་དུ་འགྲོ་བས་ནོར་བདུན་ཡོངས་སུ་རྫོགས་པ་དང་།</s>
    <s id="1:951">སྔོན་དམ་བཅས་པ་ཉམས་སུ་ལོན་པར་བྱེད་པས་འཇིག་རྟེན་ཐམས་ཅད་མི་སླུ་བ་དང་།</s>
    <s id="1:952">དགེ་བའི་ཆོས་ཡོངས་སུ་རྫོགས་པས་སངས་རྒྱས་ཀྱི་ཆོས་ཐམས་ཅད་ [174b.7]ཡོངས་སུ་རྫོགས་པ་སྟེ།</s>
    <s id="1:953">དེ་ནི་བྱང་ཆུབ་སེམས་དཔའི་བསོད་ནམས་ཀྱི་ཚོགས་ལ་མཁས་པ་ཞེས་བྱའོ། །</s>
    <s id="1:954">དེ་ལ་བྱང་ཆུབ་སེམས་དཔའི་ཡེ་ཤེས་ཀྱི་ཚོགས་ལ་མཁས་པ་གང་ཞེ་ན། </s>
    <s id="1:955">རྒྱུ་གང་གིས་ཡེ་ཤེས་སྐྱེ་བ་སྟེ།  དེ་ལྟར་རྒྱུ་དང་རྐྱེན་གང་དང་གང་གིས་ཡེ་ཤེས་རྟོགས་པའོ། །</s>
    <s id="1:956">དེ་ལ་རྒྱུ་གང་ [175a.1]རྐྱེན་གང་ཞེ་ན། </s>
    <s id="1:957">ཆོས་ཚོལ་བ་ལ་རབ་ཏུ་འདུན་པ་དང་།</s>
    <s id="1:958">ཡེ་ཤེས་ཀྱི་རྗེས་སུ་སོང་བའི་བཤེས་གཉེན་བསྟེན་པ་དང་།</s>
    <s id="1:959">སངས་རྒྱས་ཀྱི་ཡེ་ཤེས་ལ་རྟོན་གྱི་ཉན་ཐོས་དང་། རང་སངས་རྒྱས་ཀྱི་ཡེ་ཤེས་ལ་མི་རྟོན་པ་དང་།</s>
    <s id="1:960">དེ་དག་ལ་ང་རྒྱལ་མི་བྱེད་པ་དང་། བླ་མ་ལ་དགའ་བ་ [175a.2]དང་། སྟོན་པ་ལ་དགའ་བ་དང་།</s>
    <s id="1:961">དེའི་དགེ་བའི་བཤེས་གཉེན་དེ་དག་གིས་འདི་ནི་བསམ་པ་དང་ལྡན་པར་ཤེས་ནས་</s>
    <s id="1:962">ཡེ་ཤེས་ཀྱི་གཏམ་གང་ཡང་མི་སྟོན་པ་མེད་པ་དང་།</s>
    <s id="1:963">སྣོད་དུ་ཤེས་ནས་བར་ཆད་མེད་པར་སེམས་རྩེ་གཅིག་ཏུ་ཆོས་སྟོན་པ་དང་།</s>
    <s id="1:964">དེས་ཆོས་དེ་ཐོས་ནས་ཆོས་ཀྱི་ཚོགས་ [175a.3]ལ་བརྩོན་པར་བྱེད་དེ། གང་ཆོས་ཀྱི་ཚོགས་ལ་བརྩོན་པར་བྱེད་པ་དེ་ཉིད་དེའི་ཡེ་ཤེས་ཀྱི་ཚོགས་ལ་བརྩོན་པ་ཡིན་ནོ། །</s>
    <s id="1:965">དེ་ལ་ཆོས་ཀྱི་ཚོགས་ལ་བརྩོན་པ་གང་ཞེ་ན། </s>
    <s id="1:966">འདི་ལྟ་སྟེ་དོན་ཉུང་བ་དང་། བྱ་བ་ཉུང་བ་དང་། སྒྲ་ཉུང་བ་དང་།</s>
    <s id="1:967">སྲོད་དང་ཐོ་རངས་ལ་མི་ཉལ་ཞིང་རྣལ་འབྱོར་ལ་བརྩོན་ [175a.4]པ་དང་།</s>
    <s id="1:968">འབྲེལ་བའི་དོན་ལ་ཡོངས་སུ་རྟོག་པ་དང་།</s>
    <s id="1:969">ཕྱིར་ཞིང་ཡོངས་སུ་ཚོལ་བ་དང་།</s>
    <s id="1:970">སེམས་ལ་རྙོག་པ་མེད་པ་དང་།</s>
    <s id="1:971">སྒྲིབ་པ་གནོན་པ་དང་།</s>
    <s id="1:972">ལྟུང་བ་ལས་འབྱུང་བར་ཤེས་པ་དང་།</s>
    <s id="1:973">འགྱོད་པ་མེད་པ་དང་། ཀུན་ནས་ལྡང་བ་མེད་པ་དང་། ནན་ཏན་སྙིང་པོར་བྱེད་པ་དང་། [175a.5]ཆོས་ལ་གཞོལ་བ་དང་། ཆོས་ལ་འབབ་པ་དང་། ཆོས་ལ་བབ་པ་དང་། ཆོས་ལ་རྟུལ་བ་དང་། རྟག་པར་མགོ་དང་། གོས་ལ་མེ་འབར་བ་ལྟ་བུ་དང་། ཡེ་ཤེས་ཚོལ་བ་དེ་ཉིད་ལ་གནས་པ་དང་། མི་ལྷོད་པ་དང་། བརྩོན་འགྲུས་མི་གཏོང་བ་དང་། ཁྱད་པར་དུ་འགྲོ་བ་དང་། འདུ་འཛི་ལས་ [175a.6]དབེན་པ་དང་། གཅིག་པུར་དགའ་བ་དང་། དགོན་པ་བདེ་བ་ཡིད་ལ་བྱེད་པ་དང་། འཕགས་པའི་རིགས་ལ་དགའ་བ་དང་། སྦྱངས་པ་ལས་མི་འགྱུར་བ་དང་།</s>
    <s id="1:974">ཆོས་ཀྱི་ཀུན་དགའ་ལ་དགའ་ཞིང་མོས་པ་དང་།</s>
    <s id="1:975">འཇིག་རྟེན་རྒྱང་ཕན་པའི་གསང་ཚིག་ལ་རི་མོར་མི་བྱེད་པ་དང་།</s>
    <s id="1:976">འཇིག་རྟེན་ལས་ [175a.7]འདས་པའི་ཆོས་ཚོལ་བ་ལ་དྲན་པ་མི་ཉམས་པ་དང་། རྟོགས་པ་ལ་དོན་རྟོགས་པའི་རྗེས་སུ་འགྲོ་བ་དང་།</s>
    <s id="1:977">བློ་གྲོས་ལ་ལམ་གྱི་རྗེས་སུ་འཐུན་པར་བྱེད་པ་དང་།</s>
    <s id="1:978">མོས་པ་ལ་གདམས་པ་དང་། རྐྱེན་ལ་ཡེ་ཤེས་ཀྱི་རྗེས་སུ་རིག་པ་དང་། ཁྲེལ་ཡོད་པ་དང་། ངོ་ཚ་ཤེས་པའི་རྒྱན་དང་།</s>
    <s id="1:979">[175b.1]སངས་རྒྱས་ཀྱི་འགྲོས་ཀྱི་རྗེས་སུ་འགྲོ་བ་དང་།</s>
    <s id="1:980">མི་ཤེས་པ་སེལ་བ་དང་། མ་རིག་པ་དང་། གཏི་མུག་གི་ལིང་ཏོག་སེལ་བ་དང་།</s>
    <s id="1:981">ཤེས་རབ་ཀྱི་མིག་རྣམ་པར་དག་པ་དང་། རབ་ཏུ་རྣམ་པར་དག་པ་དང་།</s>
    <s id="1:982">བློ་རྒྱ་ཆེན་པོ་དང་།</s>
    <s id="1:983">བློ་མ་ཞུམ་པ་དང་།</s>
    <s id="1:984">བློ་རབ་ཏུ་ཐ་དད་པ་དང་།</s>
    <s id="1:985">མངོན་སུམ་དུ་ [175b.2]ཤེས་པ་དང་།</s>
    <s id="1:986">གཞན་ལ་རག་མ་ལུས་པའི་ཡོན་ཏན་དང་། རང་གི་ཡོན་ཏན་གྱིས་མི་སྙེམས་པ་དང་།</s>
    <s id="1:987">ཕ་རོལ་གྱི་ཡོན་ཏན་ལ་རྟོག་པ་དང་། ལེགས་པར་བྱ་བའི་ལས་བྱེད་པ་དང་།</s>
    <s id="1:988">ལས་ཀྱི་རྣམ་པར་སྨིན་པ་ལ་མི་འགལ་བར་བྱེད་པ་དང་། ལས་ཡོངས་སུ་དག་པར་ཤེས་པ་སྟེ།</s>
    <s id="1:989">[175b.3]དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཡེ་ཤེས་ཀྱི་ཚོགས་ཞེས་བྱའོ། །</s>
    <s id="1:990">གཞན་ཡང་ཡེ་ཤེས་ཀྱི་ཚོགས་ནི་སྦྱིན་པ་བཞི་སྟེ། </s>
    <s id="1:991">ཆོས་སྨྲ་བ་ལ་གྲོ་ག་དང་། སྨྱུ་གུ་དང་། སྣག་ཚ་དང་། གླེགས་བམ་སྦྱིན་པ་དང་།</s>
    <s id="1:992">ཆོས་སྨྲ་བ་དང་། ཆོས་ཀྱི་སྟན་སྣ་ཚོགས་སྦྱིན་པ་དང་།</s>
    <s id="1:993">ཆོས་ [175b.4]སྨྲ་བ་ལ་རྙེད་པ་དང་། བཀུར་སྟི་དང་། ཚིགས་སུ་བཅད་པ་ཐམས་ཅད་སྦྱིན་པ་དང་།</s>
    <s id="1:994">ཆོས་སྨྲ་བ་ལ་ཆོས་ཀུན་བསྡུ་བའི་ཕྱིར་གཡོ་མེད་པར་ལེགས་སོ་ཞེས་བྱ་བ་སྦྱིན་པ་སྟེ།</s>
    <s id="1:995">སྦྱིན་པ་བཞི་པོ་དེ་དག་ནི་ཡེ་ཤེས་ཀྱི་ཚོགས་སོགས་པར་འགྱུར་བའོ། །</s>
    <s id="1:996">ཀུན་སྲུང་བ་བཞི་རྣམས་ཡེ་ཤེས་ཀྱི་ [175b.5]ཚོགས་སོགས་པར་འགྱུར་ཏེ། །</s>
    <s id="1:997">བཞི་གང་ཞེ་ན།</s>
    <s id="1:998">ཆོས་སྨྲ་བ་རྣམས་ཀྱི་ལུས་ཡོངས་སུ་སྲུང་བ་དང་།</s>
    <s id="1:999">དགེ་བ་སྲུང་བ་དང་།</s>
    <s id="1:1000">ཡུལ་དང་ལྗོངས་སུ་འཇུག་པ་ལ་ཡོངས་སུ་སྲུང་བ་དང་།</s>
    <s id="1:1001">ཕན་པའི་དངོས་པོ་ཡོངས་སུ་སྲུང་བ་སྟེ།</s>
    <s id="1:1002">ཀུན་སྲུང་བ་ནི་བཞི་པོ་དེ་དག་གོ །</s>
    <s id="1:1003">ཉེ་བར་རྟོན་པ་བཞི་ཡེ་ [175b.6]ཤེས་ཀྱི་ཚོགས་སུ་འགྱུར་ཏེ། </s>
    <s id="1:1004">བཞི་གང་ཞེ་ན།</s>
    <s id="1:1005">ཆོས་སྨྲ་བ་རྣམས་ཀྱི་ཆོས་ཉེ་བར་རྟོན་པ་དང་། ཡེ་ཤེས་ཉེ་བར་རྟོན་པ་དང་། ཟང་ཟིང་ཉེ་བར་རྟོན་པ་དང་། བྱང་ཆུབ་ཉེ་བར་རྟོན་པའོ། །</s>
    <s id="1:1006">སྟོབས་ལྔ་ཡེ་ཤེས་ཀྱི་ཚོགས་སུ་འགྱུར་ཏེ།  ལྔ་གང་ཞེ་ན། འདི་ལྟ་སྟེ།</s>
    <s id="1:1007">མོས་པའི་ཕྱིར་དད་པའི་སྟོབས་ [175b.7]དང་།</s>
    <s id="1:1008">ཐོས་པ་ཚོལ་བའི་ཕྱིར་བརྩོན་འགྲུས་ཀྱི་སྟོབས་དང་།</s>
    <s id="1:1009">བྱང་ཆུབ་ཀྱི་སེམས་མི་བརྗེད་པའི་ཕྱིར་དྲན་པའི་སྟོབས་དང་།</s>
    <s id="1:1010">མཉམ་པ་ཉིད་ཀྱི་ཆོས་ལ་ངེས་པར་རྟོགས་པའི་ཕྱིར་ཏིང་ངེ་འཛིན་གྱི་སྟོབས་དང་།</s>
    <s id="1:1011">ཐོས་པའི་སྟོབས་ཀྱི་ཕྱིར་ཤེས་རབ་ཀྱི་སྟོབས་ཏེ།</s>
    <s id="1:1012">སྟོབས་ལྔ་པོ་དེ་དག་ཡེ་ཤེས་ཀྱི་ཚོགས་སུ་ [176a.1]འགྱུར་རོ། །</s>
    <s id="1:1013">ཚུལ་ཁྲིམས་བཞི་ཡེ་ཤེས་ཀྱི་ཚོགས་སོགས་པར་འགྱུར་ཏེ།</s>
    <s id="1:1014">བཞི་གང་ཞེ་ན། འདི་ལྟ་སྟེ། </s>
    <s id="1:1015">ཆོས་ལ་ངེས་པའི་ཚུལ་ཁྲིམས་དང་།</s>
    <s id="1:1016">ཆོས་ཚོལ་བའི་ཚུལ་ཁྲིམས་དང་།</s>
    <s id="1:1017">ཆོས་ལ་ངེས་པར་རྟོག་པའི་ཚུལ་ཁྲིམས་དང་།</s>
    <s id="1:1018">བྱང་ཆུབ་ཏུ་བསྔོ་བའི་ཚུལ་ [176a.2]ཁྲིམས་ཏེ།</s>
    <s id="1:1019">ཚུལ་ཁྲིམས་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1020">བཟོད་པ་བཞི་ཡེ་ཤེས་ཀྱི་ཚོགས་སོགས་པར་འགྱུར་ཏེ།</s>
    <s id="1:1021">བཞི་གང་ཞེ་ན། འདི་ལྟ་སྟེ། </s>
    <s id="1:1022">ཆོས་ཚོལ་བ་ལ་མངོན་པར་བརྩོན་པས་ངན་དུ་སྨྲ་བ་དང་། ངན་དུ་བརྗོད་པའི་ཚིག་རྣམས་བཟོད་ [176a.3]པ་དང་།</s>
    <s id="1:1023">ཆོས་ཚོལ་བ་ལ་མངོན་པར་བརྩོན་པས་རླུང་དང་། ཚ་བ་དང་། གྲང་བ་དང་། དྲོ་བ་དང་། སྐོམ་པ་དང་། བཀྲེས་པ་བཟོད་པ་དང་།</s>
    <s id="1:1024">ཆོས་ཚོལ་བ་ལ་མངོན་པར་བརྩོན་པས་སློབ་དཔོན་དང་། མཁན་པོའི་རྗེས་སུ་འཇུག་པ་དང་།</s>
    <s id="1:1025">ཆོས་ཚོལ་བ་ལ་མངོན་པར་བརྩོན་ [176a.4]པས་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པའི་ཆོས་བཟོད་པ་སྟེ། བཟོད་པ་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1026">བརྩོན་འགྲུས་བཞི་ཡེ་ཤེས་ཀྱི་ཚོགས་སོགས་པར་འགྱུར་ཏེ།</s>
    <s id="1:1027">བཞི་གང་ཞེ་ན། འདི་ལྟ་སྟེ། </s>
    <s id="1:1028">ཐོས་པའི་བརྩོན་འགྲུས་དང་།</s>
    <s id="1:1029">[176a.5]གཟུངས་ཀྱི་བརྩོན་འགྲུས་དང་།</s>
    <s id="1:1030">བརྟན་པའི་བརྩོན་འགྲུས་དང་།</s>
    <s id="1:1031">ནན་ཏན་གྱི་བརྩོན་འགྲུས་ཏེ།</s>
    <s id="1:1032">བརྩོན་འགྲུས་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1033">བསམ་གཏན་གྱི་ཡན་ལག་བཞི་ཡེ་ཤེས་ཀྱི་ཚོགས་སོགས་པར་འགྱུར་ཏེ།</s>
    <s id="1:1034">བཞི་གང་ཞེ་ན། འདི་ལྟ་སྟེ། </s>
    <s id="1:1035">[176a.6]དབེན་པ་དང་།</s>
    <s id="1:1036">གཅིག་པུར་དགའ་བ་དང་།</s>
    <s id="1:1037">ཡེ་ཤེས་དང་། མངོན་པར་ཤེས་པ་ཚོལ་བ་དང་།</s>
    <s id="1:1038">སངས་རྒྱས་ཀྱི་ཡེ་ཤེས་ལ་འཇུག་པ་སྟེ།</s>
    <s id="1:1039">བསམ་གཏན་གྱི་ཡན་ལག་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1040">ཤེས་རབ་སྣང་བའི་ཆོས་འདི་བཞི་ཡེ་ཤེས་ཀྱི་ཚོགས་ [176a.7]སོགས་པར་འགྱུར་ཏེ།</s>
    <s id="1:1041">བཞི་གང་ཞེ་ན། འདི་ལྟ་སྟེ། </s>
    <s id="1:1042">ཆད་པ་ལ་མི་གནས་པ་དང་། རྟག་པ་ལ་མི་འཇུག་པ་དང་། རྟེན་ཅིང་འབྲེལ་པར་འབྱུང་བ་དང་། མི་འགལ་བ་དང་། བདག་མེད་པ་ལས་མོས་པ་སྟེ། ཤེས་རབ་སྣང་བའི་ཆོས་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1043">[176b.1]ཆོས་འདི་བཞི་ཐབས་ཀྱི་ཡེ་ཤེས་ཀྱི་ཚོགས་སུ་འགྱུར་ཏེ།</s>
    <s id="1:1044">བཞི་གང་ཞེ་ན། འདི་ལྟ་སྟེ། </s>
    <s id="1:1045">འཇིག་རྟེན་པའི་རྗེས་སུ་འཇུག་པ་དང་།</s>
    <s id="1:1046">མདོ་སྡེའི་རྗེས་སུ་འཇུག་པ་དང་།</s>
    <s id="1:1047">ཆོས་ཀྱི་རྗེས་སུ་འཇུག་པ་དང་།</s>
    <s id="1:1048">ཡེ་ཤེས་ཀྱི་རྗེས་སུ་འཇུག་པ་སྟེ།</s>
    <s id="1:1049">ཆོས་བཞི་པོ་དེ་དག་ཐབས་ཀྱི་ཡེ་ [176b.2]ཤེས་ཀྱི་ཚོགས་སུ་འགྱུར་རོ། །</s>
    <s id="1:1050">ཆོས་འདི་བཞི་ལམ་གྱི་ཚོགས་ཀྱི་ཡེ་ཤེས་ལ་འཇུག་པར་འགྱུར་ཏེ།</s>
    <s id="1:1051">བཞི་གང་ཞེ་ན། འདི་ལྟ་སྟེ། </s>
    <s id="1:1052">ཕ་རོལ་ཏུ་ཕྱིན་པའི་ལམ་དང་། བྱང་ཆུབ་ཀྱི་ཕྱོགས་ཀྱི་ལམ་དང་།</s>
    <s id="1:1053">ཡན་ལག་བརྒྱད་པའི་ལམ་དང་།</s>
    <s id="1:1054">ཐམས་ཅད་མཁྱེན་པའི་ཡེ་ཤེས་ [176b.3]སུ་འགྲོ་བའི་ལམ་སྟེ།</s>
    <s id="1:1055">ཆོས་བཞི་པོ་དེ་དག་ལམ་གྱི་ཚོགས་ཀྱི་ཡེ་ཤེས་ལ་འཇུག་པར་འགྱུར་རོ། །</s>
    <s id="1:1056">མི་ངོམས་པ་འདི་བཞི་ཡེ་ཤེས་ཀྱི་ཚོགས་སོགས་པར་འགྱུར་ཏེ།</s>
    <s id="1:1057">བཞི་གང་ཞེ་ན། འདི་ལྟ་སྟེ། </s>
    <s id="1:1058">ཐོས་པས་མི་ངོམས་པ་དང་།</s>
    <s id="1:1059">བསྟན་པས་མི་ངོམས་པ་དང་།</s>
    <s id="1:1060">དཔྱོད་པས་མི་ངོམས་ [176b.4]པ་དང་།</s>
    <s id="1:1061">ཡེ་ཤེས་ཀྱིས་མི་ངོམས་པ་སྟེ།</s>
    <s id="1:1062">མི་ངོམས་པ་བཞི་པོ་དེ་དག་ཡེ་ཤེས་ཀྱི་ཚོགས་སོགས་པར་འགྱུར་རོ། །</s>
    <s id="1:1063">གཞན་ཡང་ཡེ་ཤེས་ཀྱི་ཚོགས་ནི་གང་སེམས་ཅན་ཐམས་ཅད་ཀྱི་རྗེས་སུ་འགྲོ་བ་དང་། ཞིང་ཐམས་ཅད་ཀྱི་རྗེས་སུ་འགྲོ་བ་སྟེ།</s>
    <s id="1:1064">སྦྱིན་པ་ལས་ཀྱང་ཡེ་ཤེས་ཀྱི་ཚོགས་སུ་ [176b.5]བལྟའོ། །</s>
    <s id="1:1065">ཚུལ་ཁྲིམས་དང་།</s>
    <s id="1:1066">བཟོད་པ་དང་།</s>
    <s id="1:1067">བརྩོན་འགྲུས་དང་།</s>
    <s id="1:1068">བསམ་གཏན་དང་།</s>
    <s id="1:1069">ཤེས་རབ་དང་།</s>
    <s id="1:1070">བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ལས་ཀྱང་ཡེ་ཤེས་ཀྱི་ཚོགས་སུ་བལྟའོ། །</s>
    <s id="1:1071">དེ་ཅིའི་ཕྱིར་ཞེ་ན།</s>
    <s id="1:1072">ཇི་ཙམ་དུ་བྱང་ཆུབ་སེམས་དཔའི་རྩོམ་ [176b.6]པ་དེ་ཐམས་ཅད་ཡེ་ཤེས་ཀྱི་ཁར་ལས་པ་ཡེ་ཤེས་སྔོན་དུ་འགྲོ་བ། ཡེ་ཤེས་ལ་རྟོན་པ་སྟེ།</s>
    <s id="1:1073">དེ་ཡེ་ཤེས་ལ་གནས་པས་ཡེ་ཤེས་ཅན་ཐམས་ཅད་ཀྱི་རྟོན་པར་འགྱུར་ཏེ། </s>
    <s id="1:1074">བདུད་ཐམས་ཅད་ཀྱིས་ཀྱང་དེ་ལ་གླགས་མི་རྙེད་དོ། ། སངས་རྒྱས་ཀྱི་བྱིན་གྱི་རླབས་ཀྱང་འཐོབ།</s>
    <s id="1:1075">ཐམས་ [176b.7]ཅད་མཁྱེན་པའི་ཡེ་ཤེས་ལ་ཡང་གཞོག་པར་བྱེད་དོ། ། དེ་གཉིས་ནི་བྱང་ཆུབ་སེམས་དཔའི་བསོད་ནམས་ཀྱི་ཚོགས་དང་། ཡེ་ཤེས་ཀྱི་ཚོགས་ཏེ།</s>
    <s id="1:1076">བྱང་ཆུབ་སེམས་དཔའ་སེམས་དཔའ་ཆེན་པོ་ཚོགས་དེ་གཉིས་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1077">དེ་ལ་བྱང་ཆུབ་ [177a.1]སེམས་དཔའ་རྣམས་ཀྱི་དྲན་པ་ཉེ་བར་གཞག་པ་ལ་མཁས་པ་གང་ཞེ་ན། </s>
    <s id="1:1078">འདི་བཞི་ནི་བྱང་ཆུབ་སེམས་དཔའ་རྣམས་ཀྱི་དྲན་པ་ཉེ་བར་གཞག་པ་སྒོམ་པ་སྟེ། </s>
    <s id="1:1079">བཞི་གང་ཞེ་ན། འདི་ལྟ་སྟེ། </s>
    <s id="1:1080">ལུས་ལ་ལུས་ཀྱི་རྗེས་སུ་ལྟ་བ་དྲན་པ་ཉེ་བར་གཞག་པ་སྒོམ་པ་དང་།</s>
    <s id="1:1081">[177a.2]ཚོར་བ་ལ་ཚོར་བའི་རྗེས་སུ་ལྟ་བ་དྲན་པ་ཉེ་བར་གཞག་པ་སྒོམ་པ་དང་།</s>
    <s id="1:1082">སེམས་ལ་སེམས་ཀྱི་རྗེས་སུ་ལྟ་བ་དྲན་པ་ཉེ་བར་གཞག་པ་སྒོམ་པ་དང་།</s>
    <s id="1:1083">ཆོས་ལ་ཆོས་ཀྱི་རྗེས་སུ་ལྟ་བ་དྲན་པ་ཉེ་བར་གཞག་པ་སྒོམ་པའོ། །</s>
    <s id="1:1084">དེ་ལ་ལུས་ལ་ལུས་ཀྱི་རྗེས་སུ་ལྟ་བ་དྲན་པ་ཉེ་བར་གཞག་པ་སྒོམ་ [177a.3]པ་གང་ཞེ་ན། །</s>
    <s id="1:1085">ཤཱ་རིའི་བུ་འདི་ལ་བྱང་ཆུབ་སེམས་དཔའི་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་</s>
    <s id="1:1086">དེ་ལུས་ཀྱི་སྔོན་གྱི་མཐའ་ལ་ཡང་སོ་སོར་རྟོག །</s>
    <s id="1:1087">ལུས་ཀྱི་ཕྱི་མའི་མཐའ་ལ་ཡང་སོ་སོར་རྟོག །</s>
    <s id="1:1088">ལུས་ཀྱི་ད་ལྟར་བྱུང་བ་ལ་ཡང་སོ་སོར་རྟོག་སྟེ། </s>
    <s id="1:1089">ཀྱེ་མའོ་ལུས་འདི་ནི་ཕྱིན་ཅི་ [177a.4]ལོག་ལས་བྱུང་བ་སྟེ། </s>
    <s id="1:1090">རྒྱུ་དང་རྐྱེན་ལས་སྐྱེས་པ།</s>
    <s id="1:1091">གཡོ་བ་མེད་པ། བྱེད་པ་མེད་པ།</s>
    <s id="1:1092">བདག་པོ་མེད་པ།</s>
    <s id="1:1093">ཡོངས་སུ་འཛིན་པ་མེད་པ།</s>
    <s id="1:1094">འདི་ལྟ་སྟེ་དཔེར་ན། ཕྱི་རོལ་གྱི་རྩྭ་དང་། ཤིང་གེལ་པ་དང་། སྨན་དང་། ནགས་ཚལ་</s>
    <s id="1:1095">དག་རྒྱུ་དང་རྐྱེན་ལས་འབྱུང་ཞིང་</s>
    <s id="1:1096">བདག་པོ་མེད་པ་</s>
    <s id="1:1097">ཡོངས་ [177a.5]སུ་འཛིན་པ་མེད་པ་དེ་བཞིན་དུ་</s>
    <s id="1:1098">ལུས་འདི་ཡང་རྩྭ་དང་། རྩིག་པ་དང་། ཤིང་དང་། བོང་བ་དང་། མིག་ཡོར་ལྟ་བུ།</s>
    <s id="1:1099">ཕུང་པོ་དང་། ཁམས་དང་། སྐྱེ་མཆེད་ཡོངས་སུ་འཛིན་པ། བདག་དང་བདག་གི་འམ། རྟག་པ་འམ། བརྟན་པའམ། ཐེར་ཟུག་གམ། མི་འགྱུར་བའི་ཆོས་ཀྱིས་སྟོང་སྟེ། [177a.6]ལུས་དེ་ལ་ང་ཡིར་མི་བྱའི་ལུས་སྙིང་པོ་མེད་པ་དེས་སྙིང་པོ་བླང་བར་བྱའོ། །</s>
    <s id="1:1100">དེ་ལ་སྙིང་པོ་གང་ཞེ་ན། </s>
    <s id="1:1101">འདི་ལྟ་སྟེ། དེ་བཞིན་གཤེགས་པའི་སྐུའོ། །</s>
    <s id="1:1102">དེ་བཞིན་གཤེགས་པའི་སྐུ་ནི་</s>
    <s id="1:1103">ཆོས་ཀྱི་སྐུ།</s>
    <s id="1:1104">རྡོ་རྗེའི་སྐུ།</s>
    <s id="1:1105">མི་ཕྱེད་པའི་སྐུ།</s>
    <s id="1:1106">སྲ་བའི་སྐུ།</s>
    <s id="1:1107">འཇིག་རྟེན་གསུམ་པོ་ཐམས་ཅད་དང་ཁྱད་ཞུགས་ [177a.7]པའི་སྐུ་བདག་གིས་བསྒྲུབ་པར་བྱའོ། །</s>
    <s id="1:1108">བདག་གི་ལུས་འདི་ཉེས་པ་དུ་མའི་སྐྱོན་ཆགས་མོད་ཀྱི།</s>
    <s id="1:1109">འོན་ཀྱང་ཉེས་པ་ཐམས་ཅད་དང་བྲལ་བའི་དེ་བཞིན་གཤེགས་པའི་སྐུ་ཐོབ་པར་བྱའོ། །</s>
    <s id="1:1110">ཞེས་དེ་སོ་སོར་རྟོག་པའི་མཐུས་ལེགས་པར་མཐོང་ནས་འབྱུང་བ་ཆེན་པོའི་གནས་ཀྱི་ལུས་ཡོངས་སུ་སྲུང་བར་ [177b.1]བྱེད་དེ། ངའི་ལུས་ནི་སེམས་ཅན་ཐམས་ཅད་ཀྱི་ཅི་དགོས་པར་ཟད་པར་བྱའོ། །</s>
    <s id="1:1111">འདི་ལྟ་སྟེ་དཔེར་ན། ཕྱི་རོལ་གྱི་འབྱུང་བ་ཆེན་པོ་བཞི་པོ་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་སྒོ་སྣ་ཚོགས་དང་། དམིགས་པ་སྣ་ཚོགས་དང་། རྣམ་གྲངས་ [177b.2]སྣ་ཚོགས་དང་། ཡོ་བྱད་སྣ་ཚོགས་དང་། ཡོངས་སུ་སྤྱོད་པ་སྣ་ཚོགས་ཀྱིས་སེམས་ཅན་རྣམས་ཉེ་བར་འཚོ་བ་དེ་བཞིན་དུ་</s>
    <s id="1:1112">བདག་གི་འབྱུང་བ་ཆེན་པོ་བཞི་ལས་གྱུར་པའི་ལུས་འདི་སྒོ་སྣ་ཚོགས་དང་། དམིགས་པ་སྣ་ཚོགས་དང་། རྣམ་གྲངས་སྣ་ཚོགས་དང་། ཡོངས་སུ་སྤྱོད་པ་སྣ་ [177b.3]ཚོགས་ཀྱིས་སེམས་ཅན་རྣམས་ཀྱི་ཉེ་བར་འཚོ་བར་གྱུར་ཅིག་སྙམ་མོ། །</s>
    <s id="1:1113">དེ་ལུས་མི་རྟག་པ་ཉིད་དུ་ཡང་སོ་སོར་རྟོག་མོད་ཀྱི་</s>
    <s id="1:1114">སྐྱེ་བ་དང་། ཤི་འཕོས་ཀྱང་མི་སྐྱོའོ། །</s>
    <s id="1:1115">ལུས་སྡུག་བསྔལ་ཉིད་དུ་ཡང་སོ་སོར་རྟོག་མོད་ཀྱི་ལུས་ཀྱི་སྡུག་བསྔལ་བས་ཀྱང་ཡོངས་སུ་མི་གདུང་ངོ་། །</s>
    <s id="1:1116">ལུས་བདག་ [177b.4]མེད་པ་ཉིད་དུ་ཡང་སོ་སོར་རྟོག་མོད། </s>
    <s id="1:1117">སེམས་ཅན་ཡོངས་སུ་སྨིན་པར་བྱ་བ་ལ་ཡང་མི་སྐྱོའོ། །</s>
    <s id="1:1118">ལུས་ཞི་བ་ཉིད་དུ་ཡང་སོ་སོར་རྟོག་མོད་ཀྱི། ལུས་ཞི་བས་བཏང་སྙོམས་སུ་ཡང་མི་ལྟུང་ངོ་། ། ལུས་སྟོང་པ་ཉིད་དང་། ལུས་དབེན་པ་ཉིད་དུ་ཡང་སོ་སོར་རྟོག་མོད་ཀྱི། དབེན་པའི་མུར་ [177b.5]ཡང་མི་ལྟུང་ངོ་། ། དེ་ལུས་ལ་ལུས་ཀྱི་རྗེས་སུ་ལྟ་ཞིང་གནས་པ་ན་ལུས་ལ་རྫས་དང་སྙིང་པོར་རྗེས་སུ་མི་མཐོང་ངོ་། །</s>
    <s id="1:1119">ནང་གི་ལུས་ལ་ཡང་ལུས་ཀྱི་རྗེས་སུ་ལྟ་ཞིང་གནས་པ་ན་ ནང་གི་རྗེས་སུ་སོང་བའི་ཉོན་མོངས་པ་རྣམས་ཀྱི་གོ་སྐབས་མི་འབྱེད་དོ། །</s>
    <s id="1:1120">དེ་ཕྱི་རོལ་གྱི་ལུས་ལ་ལུས་ [177b.6]ཀྱི་རྗེས་སུ་ལྟ་ཞིང་གནས་པ་ན་ཕྱི་རོལ་གྱི་རྗེས་སུ་སོང་བའི་ཉོན་མོངས་པ་རྣམས་དང་ལྷན་ཅིག་མི་གནས་སོ། །</s>
    <s id="1:1121">དེ་ལུས་ཉོན་མོངས་པ་མེད་པས་ལུས་ཀྱི་ལས་ཡོངས་སུ་དག་པ་དང་ལྡན་པ་ཡིན་ནོ། །</s>
    <s id="1:1122">དེ་ལུས་ཡོངས་སུ་དག་ནས་མཚན་གྱིས་ཡང་དག་པར་བརྒྱན་པའི་སྐུ་འཐོབ་བོ། ། [177b.7]དེ་ལུས་མཚན་གྱིས་བརྒྱན་པར་གྱུར་ནས་</s>
    <s id="1:1123">ལྷ་དང་མི་རྣམས་མངོན་དུ་འདུལ་བར་འགྱུར་ཏེ</s>
    <s id="1:1124">དེ་ནི་བྱང་ཆུབ་སེམས་དཔའི་ལུས་ལ་ལུས་ཀྱི་རྗེས་སུ་ལྟ་བའི་དྲན་པ་ཉེ་བར་གཞག་པ་སྒོམ་པའོ། །</s>
    <s id="1:1125">ཡང་ཇི་ལྟར་ན་བྱང་ཆུབ་སེམས་དཔའི་ཚོར་བ་ལ་ཚོར་བའི་རྗེས་སུ་ལྟ་བའི་དྲན་པ་ཉེ་བར་གཞག་པ་སྒོམ་པ་ཡིན་ [178a.1]ཞེ་ན། </s>
    <s id="1:1126">འདི་ལ་བྱང་ཆུབ་སེམས་དཔའ་གང་ཅི་ཚོར་ཡང་རུང་དེ་ཐམས་ཅད་སྡུག་བསྔལ་ལོ། ། ཞེས་དེ་སྙམ་དུ་སེམས་ཏེ། དེ་ཡེ་ཤེས་ཀྱིས་རྟོགས་པ་དང་། ཤེས་རབ་ཀྱིས་རྟོགས་པ་དང་། ཐབས་ཀྱིས་རྟོགས་པའི་ཚོར་བ་ཤིན་ཏུ་རྟོགས་པས་བདེ་བར་ཚོར་བ་ཚོར་བར་བྱེད་ [178a.2]མོད་ཀྱི།</s>
    <s id="1:1127">འདོད་ཆགས་ཀྱི་བག་ལ་ཉལ་ཡང་བག་ལ་ཉལ་བར་མི་བྱེད་དོ། །</s>
    <s id="1:1128">སྡུག་བསྔལ་བའི་ཚོར་བས་རེག་ནས་ཀྱང་ངན་སོང་དུ་སྐྱེས་པ་ཐམས་ཅད་ལ་</s>
    <s id="1:1129">སྙིང་རྗེ་ཆེན་པོ་སྐྱེད་ཅིང་ཁོང་ཁྲོ་བའི་བག་ལ་ཉལ་བ་ཡང་བག་ལ་ཉལ་བར་མི་བྱེད་དོ། །</s>
    <s id="1:1130">བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པའི་ [178a.3]ཚོར་བས་རེག་ཀྱང་མ་རིག་པའི་བག་ལ་ཉལ་ཡང་བག་ལ་ཉལ་བར་མི་བྱེད་དོ། ། དེ་ཚོར་བའི་རྗེས་སུ་སོང་བའི་དྲན་པས་བདེ་བའམ།</s>
    <s id="1:1131">སྡུག་བསྔལ་བའམ། བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པའི་ཚོར་བ་གང་ཚོར་བ་ཡང་ཚོར་བ་དེ་དག་ལས་འབྱུང་བར་ལྟ་བ་ཡིན་ནོ། །</s>
    <s id="1:1132">སེམས་ཅན་ཐམས་ [178a.4]ཅད་ཀྱི་ཚོར་བ་ཡོངས་སུ་ཤེས་ཤིང་ཞི་བའི་ཕྱིར་ཡང་འཇུག་སྟེ། </s>
    <s id="1:1133">སེམས་ཅན་འདི་དག་ནི་ཚོར་བ་ལས་འབྱུང་བར་མི་ཤེས་པས་</s>
    <s id="1:1134">དེ་དག་བདེ་བའི་ཚོར་བ་ལ་དགའ་བར་བྱེད།</s>
    <s id="1:1135">སྡུག་བསྔལ་བའི་ཚོར་བ་ལ་ཞེ་སྡང་བར་བྱེད། </s>
    <s id="1:1136">བདེ་བ་ཡང་མ་ཡིན་སྡུག་བསྔལ་བ་ཡང་མ་ཡིན་པའི་ཚོར་བ་ལ་ [178a.5]རྨོངས་པར་བྱེད་ཀྱི། བདག་ནི་ཤེས་རབ་དང་། ཡེ་ཤེས་ཀྱིས་རྗེས་སུ་རྟོགས་པའི་ཚོར་བ་ཐམས་ཅད་སོ་སོར་སྦྱངས་པ་དང་།</s>
    <s id="1:1137">ཐབས་མཁས་པ་དང་། སྙིང་རྗེ་ཆེན་པོས་</s>
    <s id="1:1138">ཡོངས་སུ་བཟུང་བའི་རྩོམ་པས་</s>
    <s id="1:1139">སེམས་ཅན་དེ་དག་གི་ཚོར་བ་ཐམས་ཅད་རྒྱུན་གཅོད་པའི་ཕྱིར་ཆོས་བསྟན་པར་བྱའོ། །</s>
    <s id="1:1140">ཅིའི་ཕྱིར་ [178a.6]ཚོར་བ་ཞེས་བྱ་ཞེ་ན། </s>
    <s id="1:1141">རྟོགས་པའི་ཚོར་བ་ནི་བདེ་བར་འགྱུར་རོ། །</s>
    <s id="1:1142">མ་རྟོགས་པའི་ཚོར་བ་ནི་སྡུག་བསྔལ་བར་འགྱུར་རོ། །</s>
    <s id="1:1143">དེ་ལ་རྟོགས་པའི་ཚོར་བ་གང་ཞེ་ན། འདི་ལ་བདག་གམ། སེམས་ཅན་ནམ། སྲོག་གམ། གང་ཟག་གང་ཡང་ཚོར་བར་བྱེད་པ་མེད་དེ།</s>
    <s id="1:1144">ཆགས་པ་ནི་ཚོར་བའོ། །  [178a.7]ཡོངས་སུ་འཛིན་པ་ནི་ཚོར་བའོ། །</s>
    <s id="1:1145">ལེན་པ་ནི་ཚོར་བའོ། །</s>
    <s id="1:1146">ཕྱིན་ཅི་ལོག་ནི་ཚོར་བའོ། །</s>
    <s id="1:1147">རྣམ་པར་རྟོག་པ་ནི་ཚོར་བའོ། །</s>
    <s id="1:1148">ལྟ་བའི་བག་ལ་ཉལ་ནི་ཚོར་བའོ། །</s>
    <s id="1:1149">མིག་ཏུ་འདུ་ཤེས་པ་ཚོར་བ་ཡིན་པ་ནས་ཡིད་ཀྱི་བར་དུ་འདུ་ཤེས་པ་ནི་ཚོར་བའོ། །</s>
    <s id="1:1150">གཟུགས་སུ་འདུ་ཤེས་པ་ཚོར་བ་ཡིན་པ་ནས་ཆོས་སུ་འདུ་ཤེས་ [178b.1]པའི་བར་དུ་ནི་ཚོར་བའོ། །</s>
    <s id="1:1151">གང་མིག་གི་འདུས་ཏེ་རེག་པའི་རྐྱེན་ལས་བྱུང་བའི་ཚོར་བ་</s>
    <s id="1:1152">བདེ་བའམ་སྡུག་བསྔལ་བའམ། བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་པའི་བར་དུ་དེ་ནི་ཚོར་བ་ཞེས་བྱའོ། ། གོང་མ་བཞིན་དུ་ནང་དང་ཕྱིའི་ཆོས་རྣམས་སྦྱར་ཏེ།  ཡིད་ཀྱི་བར་དུ་ [178b.2]འདུས་ཏེ་རེག་པའི་རྐྱེན་ལས་བྱུང་བའི་ཚོར་བ་བདེ་བའམ། སྡུག་བསྔལ་བའམ།</s>
    <s id="1:1153">བདེ་བ་ཡང་མ་ཡིན། སྡུག་བསྔལ་བ་ཡང་མ་ཡིན་པའི་བར་དུ་དེ་ནི་ཚོར་བ་ཞེས་བྱའོ། །</s>
    <s id="1:1154">གཞན་ཡང་རྣམ་གྲངས་ཀྱིས་ཚོར་བ་གཅིག་སྟེ། </s>
    <s id="1:1155">དེ་ནི་སེམས་གཅིག་པུས་རྣམ་པར་རིག་པའོ། །</s>
    <s id="1:1156">ཚོར་བ་གཉིས་ཏེ། [178b.3]ཕྱི་དང་ནང་གིའོ། །</s>
    <s id="1:1157">ཚོར་བ་གསུམ་སྟེ། འདས་པ་རྣམ་པར་རིག་པ་དང་། མ་འོངས་པ་རྣམ་པར་རིག་པ་དང་། ད་ལྟར་བྱུང་བ་རྣམ་པར་རིག་པའོ། །</s>
    <s id="1:1158">ཚོར་བ་བཞི་སྟེ། དེ་ནི་ཁམས་བཞི་རྣམ་པར་རིག་པའོ། །</s>
    <s id="1:1159">ཚོར་བ་ལྔ་སྟེ། དེ་ནི་ཕུང་པོ་ལྔ་ཡིད་ལ་བྱེད་པའོ། །</s>
    <s id="1:1160">ཚོར་བ་དྲུག་སྟེ། དེ་ནི་སྐྱེ་ [178b.4]མཆེད་དྲུག་ཡོངས་སུ་རྟོག་པའོ། །</s>
    <s id="1:1161">ཚོར་བ་བདུན་ཏེ། དེ་ནི་རྣམ་པར་ཤེས་པ་གནས་པ་བདུན་ནོ། །</s>
    <s id="1:1162">ཚོར་བ་བརྒྱད་དེ། དེ་ནི་ལོག་པར་ངེས་པའི་སྦྱོར་བ་བརྒྱད་དོ། །</s>
    <s id="1:1163">ཚོར་བ་དགུ་སྟེ། དེ་ནི་སེམས་ཅན་གྱི་གནས་དགུའོ། །</s>
    <s id="1:1164">ཚོར་བ་བཅུ་སྟེ། དེ་ནི་དགེ་བ་བཅུའི་ལས་ཀྱི་ལམ་མོ། །</s>
    <s id="1:1165">གོང་ [178b.5]མ་བཞིན་དུ་སྦྱར་ཏེ། ཐམས་ཅད་ནི་ཚོར་བ་སྟེ། དམིགས་པ་ཇི་སྙེད་པ་དང་།</s>
    <s id="1:1166">ཡིད་ལ་བྱེད་པ་ཇི་སྙེད་པ་དེ་ཐམས་ཅད་ཚོར་བར་བྱ་བའོ། །</s>
    <s id="1:1167">དེ་བས་ན་སེམས་ཅན་ཚད་མེད་པའི་ཚོར་བ་ཚད་མེད་པ་ཞེས་བྱའོ། །</s>
    <s id="1:1168">དེ་ལ་བྱང་ཆུབ་སེམས་དཔའ་ཚོར་བ་ལ་ཚོར་བའི་རྗེས་སུ་ལྟ་ཞིང་གནས་པས་</s>
    <s id="1:1169">སེམས་ [178b.6]ཅན་ཐམས་ཅད་ཀྱི་ཚོར་བ་སྐྱེ་བ་དང་། འཇིག་པ་དང་། གནས་པ་ལ་</s>
    <s id="1:1170">ཡེ་ཤེས་བསྐྱེད་པར་བྱ་སྟེ</s>
    <s id="1:1171">གང་སེམས་ཅན་ཐམས་ཅད་ཀྱི་དགེ་བ་དང་། མི་དགེ་བའི་ཚོར་བ་ལ་ཚོར་བར་ཤེས་པ་དེ་ནི་</s>
    <s id="1:1172">བྱང་ཆུབ་སེམས་དཔའི་ཚོར་བ་ལ་ཚོར་བའི་རྗེས་སུ་ལྟ་བའི་དྲན་པ་ཉེ་བར་གཞག་པའོ། །</s>
    <s id="1:1173">དེ་ལ་བྱང་ཆུབ་སེམས་ [178b.7]དཔའི་སེམས་ལ་སེམས་ཀྱི་རྗེས་སུ་ལྟ་བའི་དྲན་པ་ཉེ་བར་གཞག་པ་གང་ཞེ་ན། </s>
    <s id="1:1174">གང་བྱང་ཆུབ་སེམས་དཔའ་དེའི་མི་བརྗེད་པ་དང་། སྦ་བ་དང་། ཀུན་སྲུང་བ་དང་། མི་གཡེང་བའོ། །</s>
    <s id="1:1175">དེ་འདི་ལྟར་སོ་སོར་རྟོག་སྟེ།  སེམས་ནི་སྐྱེས་ནས་འཇིག་ཅིང་ཞུ་སྟེ་མི་གནས་པས་</s>
    <s id="1:1176">ནང་ན་ཡང་མི་གནས།</s>
    <s id="1:1177">ཕྱི་རོལ་ [179a.1]དུ་ཡང་མི་འཕོ་སྟེ།</s>
    <s id="1:1178">གང་བདག་གིས་ཐོག་མར་སེམས་བསྐྱེད་པ་དེ་ཡང་ཟད་མེད།  རྣམ་པར་གྱུར་ཏེ།</s>
    <s id="1:1179">ཡུལ་ན་མི་གནས། ཕྱོགས་ན་མི་གནས་པས་དེ་རྙེད་པར་མི་ནུས་ཏེ། </s>
    <s id="1:1180">སེམས་གང་གིས་དགེ་བའི་རྩ་བ་བསྒྲུབས་པ་དེ་དག་ཀྱང་ཟད་མེད།  རྣམ་པར་གྱུར།</s>
    <s id="1:1181">[179a.2]ཡུལ་ན་མི་གནས། ཕྱོགས་ན་མི་གནས་སོ། །</s>
    <s id="1:1182">གང་ཡང་བྱང་ཆུབ་ཏུ་བསྔོས་པའི་སེམས་དེ་ཡང་ངོ་བོ་ཉིད་ཀྱིས་མཚན་ཉིད་མེད་པ་སྟེ། </s>
    <s id="1:1183">སེམས་ཀྱིས་སེམས་རབ་ཏུ་མི་ཤེས། </s>
    <s id="1:1184">སེམས་ཀྱིས་སེམས་མི་མཐོང་། </s>
    <s id="1:1185">སེམས་ཀྱིས་སེམས་མི་ཚོར་ན་ག</s>
    <s id="1:1186">ང་གིས་བདག་བླ་ན་མེད་པ་ཡང་ [179a.3]དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་སེམས་</s>
    <s id="1:1187">དེ་གང་ཡིན།</s>
    <s id="1:1188">གང་བྱང་ཆུབ་ཀྱི་སེམས་དེ་ནི་དགེ་བའི་རྩ་བའི་སེམས་དང་མི་འགྲོགས།</s>
    <s id="1:1189">གང་དགེ་བའི་རྩ་བའི་སེམས་དེ་ཡང་བསྔོ་བའི་སེམས་དང་མི་འགྲོགས།</s>
    <s id="1:1190">གང་བསྔོ་བའི་སེམས་དེ་ཡང་བྱང་ཆུབ་ཀྱི་སེམས་ [179a.4]དང་། དགེ་བའི་རྩ་བའི་སེམས་དང་མི་འགྲོགས་སོ། །</s>
    <s id="1:1191">ཞེས་དེ་དེ་ལྟར་སོ་སོར་རྟོག་པ་ན་</s>
    <s id="1:1192">མི་སྐྲག ། མི་དངང་། དངང་བར་མི་འགྱུར་གྱི། དེ་ཡང་འདི་སྙམ་དུ་སེམས་ཏེ།</s>
    <s id="1:1193">རྟེན་ཅིང་འབྲེལ་བར་འབྱུང་བ་ཟབ་མོ་རྒྱུ་དང་འབྲས་བུ་ཆུད་མི་ཟ་བའོ། །</s>
    <s id="1:1194">གལ་ཏེ་སེམས་ཀྱི་ཆོས་ཉིད་དེ་ལྟ་བུ་སེམས་ཀྱི་རང་ [179a.5]བཞིན་ཉིད་ཡིན་ཡང་</s>
    <s id="1:1195">ཆོས་ཐམས་ཅད་རྒྱུ་དང་རྐྱེན་ལ་རག་ལས་པ།</s>
    <s id="1:1196">གཡོ་བ་མེད་པ། བྱེད་པ་མེད་པ།</s>
    <s id="1:1197">བདག་པོ་མེད་པ།</s>
    <s id="1:1198">ཇི་ལྟར་འདོད་པ་དེ་བཞིན་དུ་འགྲུབ་ཀྱིས་བདག་གིས་བསྒྲུབ་པ་ལ་བརྩོན་པར་བྱའོ། །</s>
    <s id="1:1199">སེམས་ཀྱི་ཆོས་ཉིད་དེ་མི་འབྲི་བར་བྱའོ། །</s>
    <s id="1:1200">དེ་ལ་སེམས་ཀྱི་ཆོས་ཉིད་གང་། སྒྲུབ་པ་ [179a.6]གང་ཞེ་ན། </s>
    <s id="1:1201">སེམས་ནི་སྒྱུ་མ་དང་འདྲ་བ་སྟེ།  དེ་ལ་སྒྲིབ་པར་བྱེད་པ་ཡང་སུ་ཡང་མེད་དེ།  དེ་ནི་སེམས་ཀྱི་ཆོས་ཉིད་དོ། །</s>
    <s id="1:1202">གང་ཡང་བདོག་པ་ཐམས་ཅད་ཡོངས་སུ་བཏང་ནས་སངས་རྒྱས་ཀྱི་ཞིང་རྣམ་པར་བསྒྲུབ་པའི་རྒྱན་དུ་སྔོ་བར་བྱེད་པ་</s>
    <s id="1:1203">དེ་ནི་སྒྲུབ་པར་བྱེད་པའོ། །</s>
    <s id="1:1204">སེམས་རྨི་ལམ་དང་འདྲ་བ་རབ་ [179a.7]ཏུ་ཞི་བའི་མཚན་ཉིད་</s>
    <s id="1:1205">དེ་ནི་སེམས་ཀྱི་ཆོས་ཉིད་དེ།</s>
    <s id="1:1206">གང་ཡང་ཚུལ་ཁྲིམས་སྡོམ་པའི་ཚོགས་སོགས་སོ་ཅོག་དེ་ཐམས་ཅད་མྱུར་བའི་མངོན་པར་ཤེས་པར་སྔོ་བ་</s>
    <s id="1:1207">དེ་ནི་སྒྲུབ་པའོ། །</s>
    <s id="1:1208">སེམས་སྨིག་རྒྱུ་ལྟ་བུ་ཤིན་ཏུ་ཟད་པས་ཟད་པར་གྱུར་པ་</s>
    <s id="1:1209">དེ་ནི་སེམས་ཀྱི་ཆོས་ཉིད་དེ་</s>
    <s id="1:1210">གང་ཡང་བཟོད་པའི་སྟོབས་དང་། [179b.1]དེས་པ་བྱང་ཆུབ་ཀྱི་རྒྱན་བསྒྲུབ་པའི་ཕྱིར་སྔོ་བ་</s>
    <s id="1:1211">དེ་ནི་དེའི་སྒྲུབ་པའོ། །</s>
    <s id="1:1212">སེམས་ཆུ་ཟླ་ལྟ་བུ་ཤིན་ཏུ་དབེན་པས་དབེན་པ་</s>
    <s id="1:1213">དེ་ནི་སེམས་ཀྱི་ཆོས་ཉིད་དེ།</s>
    <s id="1:1214">གང་ཡང་བརྩོན་འགྲུས་རྩོམ་པ་ཐམས་ཅད་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་སྔོ་བ་</s>
    <s id="1:1215">དེ་ནི་དེའི་སྒྲུབ་པའོ། །</s>
    <s id="1:1216">[179b.2]སེམས་གཟུང་དུ་མེད་པ་མི་མཐོང་བ་</s>
    <s id="1:1217">དེ་ནི་སེམས་ཀྱི་ཆོས་ཉིད་དེ།</s>
    <s id="1:1218">གང་ཡང་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། མཉམ་པར་གཞག་པ་ཐམས་ཅད་སངས་རྒྱས་ཀྱི་ཏིང་ངེ་འཛིན་དུ་སྔོ་བ་</s>
    <s id="1:1219">དེ་ནི་དེའི་སྒྲུབ་པའོ། །</s>
    <s id="1:1220">སེམས་གཟུགས་མེད་པ།</s>
    <s id="1:1221">མི་མཐོང་བ།</s>
    <s id="1:1222">མི་ [179b.3]ཐོས་པ།</s>
    <s id="1:1223">རྣམ་པར་མི་རིག་པ་དེ་ནི་</s>
    <s id="1:1224">སེམས་ཀྱི་ཆོས་ཉིད་དེ།</s>
    <s id="1:1225">གང་ཡང་དྲིས་པའི་ཚིག་ཐ་དད་པ་བསྟན་པ་ཐམས་ཅད་ཤེས་པས་</s>
    <s id="1:1226">སངས་རྒྱས་ཀྱི་ཡེ་ཤེས་ཡོངས་སུ་རྫོགས་པར་སྔོ་བ་</s>
    <s id="1:1227">དེ་ནི་དེའི་སྒྲུབ་པའོ། །</s>
    <s id="1:1228">དམིགས་པ་སྣ་ཚོགས་ལ་སེམས་སྐྱེ་བ་ དེ་ནི་སེམས་ཀྱི་ཆོས་ཉིད་དེ།</s>
    <s id="1:1229">གང་ཡང་དགེ་བའི་རྩ་བ་ལ་ [179b.4]དམིགས་པའི་སེམས་ཉེ་བར་སྦྱོར་བ་</s>
    <s id="1:1230">དེ་ནི་དེའི་སྒྲུབ་པའོ། །</s>
    <s id="1:1231">རྒྱུ་མེད་པ་ལས་སེམས་མི་སྐྱེ་བ་དེ་ནི་སེམས་ཀྱི་ཆོས་ཉིད་དེ།</s>
    <s id="1:1232">གང་ཡང་བྱང་ཆུབ་ཀྱི་ཕྱོགས་ཀྱི་ཆོས་ཀྱི་རྒྱུའི་སེམས་སྐྱེད་པ་</s>
    <s id="1:1233">དེ་ནི་དེའི་སྒྲུབ་པའོ། །</s>
    <s id="1:1234">གང་ཡུལ་མེད་པར་སེམས་མི་སྐྱེ་བ་</s>
    <s id="1:1235">དེ་ནི་སེམས་ཀྱི་ཆོས་ཉིད་དེ།</s>
    <s id="1:1236">གང་ཡང་སངས་ [179b.5]རྒྱས་ཀྱི་ཡུལ་གྱི་རྒྱུའི་སེམས་ཉེ་བར་སྦྱོར་བ་</s>
    <s id="1:1237">དེ་ནི་དེའི་སྒྲུབ་པའོ། །</s>
    <s id="1:1238">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་སེམས་ལ་སེམས་ཀྱི་རྗེས་སུ་ལྟ་ཞིང་དྲན་པ་ཉེ་བར་གཞག་པ་སྒོམ་པའོ། །</s>
    <s id="1:1239">དེ་སེམས་ལ་སེམས་ཀྱི་རྗེས་སུ་ལྟ་ཞིང་གནས་པ་ན་མངོན་པར་ཤེས་པ་ཐོབ་པའི་ཕྱིར་སེམས་ཤིན་ཏུ་ [179b.6]འབྲེལ་བར་བྱེད་དེ། </s>
    <s id="1:1240">དེ་མངོན་པར་ཤེས་པ་ཐོབ་ནས་</s>
    <s id="1:1241">སེམས་གཅིག་གིས་སེམས་ཅན་ཐམས་ཅད་ཀྱི་སེམས་རབ་ཏུ་ཤེས་ཏེ།</s>
    <s id="1:1242">ཤེས་ནས་ཀྱང་དེའི་རང་བཞིན་གྱི་ཆོས་འཆད་དོ། །</s>
    <s id="1:1243">གཞན་ཡང་བྱང་ཆུབ་སེམས་དཔའ་སེམས་ཀྱི་རྗེས་སུ་ལྟ་ཞིང་གནས་པ་ན་སྙིང་རྗེ་ཆེན་པོ་ཐོབ་པའི་ཕྱིར་སེམས་ [179b.7]ཉེ་བར་འབྲེལ་བར་བྱེད་དེ།</s>
    <s id="1:1244">སྙིང་རྗེ་ཆེན་པོ་ཐོབ་པས་</s>
    <s id="1:1245">སེམས་ཅན་ཐམས་ཅད་ཡོངས་སུ་སྨིན་པར་བྱ་བ་ལ་ཡོངས་སུ་མི་སྐྱོ་བའོ། །</s>
    <s id="1:1246">སེམས་ལ་སེམས་ཀྱི་རྗེས་སུ་ལྟ་ཞིང་གནས་པ་ན་སེམས་ཟད་པ་དང་། སེམས་འགག་པར་བྱ་བའི་ཕྱིར་སེམས་གནས་པར་མི་བྱེད་ཀྱི།</s>
    <s id="1:1247">འཁོར་བའི་རྒྱུན་ [180a.1]གྱི་ཀུན་ཏུ་སྦྱོར་བ་རྣམས་ཀྱིས་སེམས་མངོན་པར་སྒྲུབ་སྟེ</s>
    <s id="1:1248">སེམས་ཀྱི་དྲན་པ་ཤེས་པ་དེ་མ་སྐྱེས་པ་དང་། མི་སྐྱེ་བ་ངེས་པར་གྱུར་པ་ལ་ཞུགས་པའི་ཆོས་རྣམས་ཀྱི་གནས་ཏེ།</s>
    <s id="1:1249">ཉན་ཐོས་དང་། རང་སངས་རྒྱས་ཀྱི་སར་ཡང་མི་ལྟུང་ངོ་། །</s>
    <s id="1:1250">སངས་རྒྱས་ཀྱི་ཆོས་ [180a.2]ཐམས་ཅད་ཡོངས་སུ་རྫོགས་པར་མ་གྱུར་གྱི་བར་དུ་སེམས་ཀྱི་རྒྱུད་དེ་རྒྱུན་ཆགས་པར་བྱེད་དོ། །</s>
    <s id="1:1251">སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་ བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ།</s>
    <s id="1:1252">ཤཱ་རིའི་བུ་དེ་ལྟར་ན་བྱང་ཆུབ་སེམས་ [180a.3]དཔའ་སེམས་ལ་སེམས་ཀྱི་རྗེས་སུ་ལྟ་ཞིང་དྲན་པ་ཉེ་བར་གཞག་པ་སྒོམ་མོ། །</s>
    <s id="1:1253">ཤཱ་རིའི་བུ་ཇི་ལྟར་ན་བྱང་ཆུབ་སེམས་དཔའ་ཆོས་ལ་ཆོས་ཀྱི་རྗེས་སུ་ལྟ་བའི་དྲན་པ་ཉེ་བར་གཞག་པ་སྒོམ་པ་ཡིན་ཞེ་ན།</s>
    <s id="1:1254">ཤཱ་རིའི་བུ་འདི་ལ་བྱང་ཆུབ་སེམས་དཔས་འཕགས་པའི་ཤེས་རབ་ཀྱི་མིག་གིས་ [180a.4]ཆོས་གང་མཐོང་བ་དེ་དག་བྱང་ཆུབ་ཀྱི་སྙིང་པོའི་བར་དུ་བར་མ་དོར་རྨོངས་པར་མི་འགྱུར་ཏེ། དེ་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་པ་ན་</s>
    <s id="1:1255">གང་སྟོང་པ་ཉིད་དུ་མ་གཏོགས་པ་དང་།</s>
    <s id="1:1256">མཚན་མ་མེད་པར་མ་གཏོགས་པ་དང་།</s>
    <s id="1:1257">སྨོན་པ་མེད་པར་མ་གཏོགས་པ་དང་།</s>
    <s id="1:1258">མི་སྐྱེ་བར་མ་གཏོགས་པ་ [180a.5]དང་།</s>
    <s id="1:1259">མ་སྐྱེས་པར་མ་གཏོགས་པ་དང་།</s>
    <s id="1:1260">མངོན་པར་འདུ་མི་བྱེད་པར་མ་གཏོགས་པ་དང་།</s>
    <s id="1:1261">དངོས་པོ་མེད་པར་མ་གཏོགས་པའི་ཆོས་རྡུལ་ཙམ་ཡང་མི་མཐོང་ངོ་། །</s>
    <s id="1:1262">གང་རྟེན་ཅིང་འབྲེལ་པར་འབྱུང་བ་མ་གཏོགས་པའི་ཆོས་རྡུལ་ཙམ་ཡང་ཡང་དག་པར་རྗེས་སུ་མི་མཐོང་ངོ་། ། བྱང་ཆུབ་སེམས་ [180a.6]དཔའ་དེ་ཆོས་ལ་ཆོས་ཀྱི་རྗེས་སུ་ལྟ་ཞིང་གནས་པ་ན་ཆོས་ཉིད་ཡང་དག་པར་རྗེས་སུ་མཐོང་གི །ཆོས་མ་ཡིན་པ་མི་མཐོང་ངོ་། །</s>
    <s id="1:1263">དེ་ལ་ཆོས་གང་ཞེ་ན། </s>
    <s id="1:1264">འདི་ལྟ་སྟེ། བདག་མེད་པའི་དོན་དང་།</s>
    <s id="1:1265">སེམས་ཅན་མེད་པའི་དོན་དང་།</s>
    <s id="1:1266">སྲོག་མེད་པའི་དོན་དང་། །</s>
    <s id="1:1267">གང་ཟག་མེད་པའི་དོན་ཏེ།</s>
    <s id="1:1268">དེ་ནི་ཆོས་ཞེས་བྱའོ། ། </s>
    <s id="1:1269">[180a.7]དེ་ལ་ཆོས་མ་ཡིན་པ་གང་ཞེ་ན། </s>
    <s id="1:1270">འདི་ལྟ་སྟེ། བདག་ཏུ་ལྟ་བ་དང་།</s>
    <s id="1:1271">སེམས་ཅན་དུ་ལྟ་བ་དང་།</s>
    <s id="1:1272">སྲོག་ཏུ་ལྟ་བ་དང་།</s>
    <s id="1:1273">གང་ཟག་ཏུ་ལྟ་བ་དང་།</s>
    <s id="1:1274">ཆད་པར་ལྟ་བ་དང་། རྟག་པར་ལྟ་བ་དང་།</s>
    <s id="1:1275">འབྱུང་བར་ལྟ་བ་དང་། འཇིག་པར་ལྟ་བ་སྟེ།</s>
    <s id="1:1276">དེ་ནི་ཆོས་མ་ཡིན་པ་ཞེས་བྱའོ། །</s>
    <s id="1:1277">ཡང་ཤཱ་རིའི་བུ་ཆོས་ཐམས་ཅད་ཆོས་སོ། །  [180b.1]ཆོས་ཐམས་ཅད་ཆོས་མ་ཡིན་པའོ། །</s>
    <s id="1:1278">དེ་ཅིའི་ཕྱིར་ཞེ་ན།</s>
    <s id="1:1279">སྟོང་པ་ཉིད་དང་།</s>
    <s id="1:1280">མཚན་མ་མེད་པ་དང་།</s>
    <s id="1:1281">སྨོན་པ་མེད་པ་ཤེས་པའི་ཕྱིར་ཆོས་ཐམས་ཅད་ཆོས་སོ། །</s>
    <s id="1:1282">བདག་དང་བདག་གིར་ལྟ་བའི་བག་ལ་ཉལ་བའི་ཕྱིར་ཆོས་ཐམས་ཅད་ཆོས་མ་ཡིན་པའོ། །</s>
    <s id="1:1283">དེ་ལ་བྱང་ཆུབ་སེམས་དཔའ་ཆོས་ལ་ཆོས་ [180b.2]ཀྱི་རྗེས་སུ་ལྟ་ཞིང་གནས་པ་ན་</s>
    <s id="1:1284">ཆོས་དེ་དག་ལ་གང་ཡང་སངས་རྒྱས་ཀྱི་ཆོས་མ་ཡིན་པ་གང་ལས་བྱང་ཆུབ་ཏུ་མི་འགྱུར་བ་དང་། གང་ལས་སངས་རྒྱས་སུ་མི་འགྱུར་བ་དང་། གང་ལས་ལམ་དུ་མི་འགྱུར་བ་དང་། གང་ལས་ཐར་པར་མི་འགྱུར་བ་དང་། གང་ལས་འབྱུང་བར་མི་འགྱུར་བའི་ཆོས་རྡུལ་ཙམ་ཡང་ [180b.3]མི་མཐོང་སྟེ</s>
    <s id="1:1285">དེ་ཆོས་ཐམས་ཅད་འབྱུང་བར་ཤེས་ནས་སྒྲིབ་པ་མེད་པ་ཞེས་བྱ་བའི་སྙིང་རྗེ་ཆེན་པོ་འཐོབ་སྟེ།  སེམས་ཅན་ཐམས་ཅད་ཀྱི་ཀུན་ནས་ཉོན་མོངས་པ་ལ་ཡང་དེ་དག་ཉོན་མོངས་པ་དང་བཅས་པ་མ་ཡིན་གྱི། དེ་དག་ཉོན་མོངས་པ་མེད་པའོ་ཞེས་བཅོས་མར་འདུ་ཤེས་སྐྱེད་དོ། །</s>
    <s id="1:1286">དེ་ཅིའི་ཕྱིར་ཞེ་ན།</s>
    <s id="1:1287">[180b.4]དེ་ལྟར་དེ་དག་ནི་ངེས་པའི་དོན་ལ་ཡང་དག་པར་འཇུག་པ་སྟེ། ཉོན་མོངས་པ་རྣམས་ལ་བསགས་པ་འམ། ཕུང་པོའི་དངོས་པོ་མེད་དེ།  དེ་དག་ཉིད་རྗེས་སུ་རྟོགས་པའི་ཕྱིར་བྱང་ཆུབ་བོ། །</s>
    <s id="1:1288">ཉོན་མོངས་པའི་རང་བཞིན་གང་ཡིན་པ་བྱང་ཆུབ་ཀྱི་རང་བཞིན་ཡང་དེ་ཡིན་ནོ། །</s>
    <s id="1:1289">བྱང་ཆུབ་ཀྱི་རང་བཞིན་གང་ [180b.5]ཡིན་པ་ཉོན་མོངས་པའི་རང་བཞིན་ཡང་དེ་ཡིན་ཏེ། </s>
    <s id="1:1290">དེ་ལྟར་དྲན་པ་ཉེ་བར་གཞོག་ཀྱང་ཅུང་ཟད་ཀྱང་ཉེ་བར་འཇོག་པ་མེད།  རབ་ཏུ་འཇོག་པ་མེད། མི་འཇོག་པ་མེད་དེ། ཆོས་ཉིད་དེ་གནས་པ་ཉིད་དུ་རབ་ཏུ་ཤེས་སོ། ། དེ་བས་ན་ཆོས་ཀྱི་དབྱིངས་དེ་ནི་གནས་པ་ཉིད་ཅེས་བྱའོ། ། ཆོས་ཀྱི་དབྱིངས་གནས་ [180b.6]གང་ལ་གནས་པ་སེམས་ཅན་གྱི་ཁམས་ཀྱང་གནས་དེ་ལ་གནས་སོ། ། སེམས་ཅན་གྱི་ཁམས་གནས་གང་ལ་གནས་པ་ནམ་མཁའི་ཁམས་ཀྱང་དེ་ལ་གནས་ཏེ། དེ་བས་ན་ཆོས་ཐམས་ཅད་ནམ་མཁའ་དང་མཚུངས་ཞེས་བྱའོ། །</s>
    <s id="1:1291">བྱང་ཆུབ་སེམས་དཔའ་དེ་ཆོས་ལ་ཆོས་ཀྱི་རྗེས་སུ་ལྟ་ཞིང་ [180b.7]གནས་པ་ན་སངས་རྒྱས་ཀྱི་ཆོས་ལ་རྟོན་པ་ཡིན། </s>
    <s id="1:1292">ཆོས་ཐམས་ཅད་སངས་རྒྱས་ཀྱི་ཆོས་སུ་མོས་པར་བྱེད་དེ།  དེ་ཟད་པར་ཤེས་པ་ཡང་སྐྱེད་མོད་ཀྱི། འདུས་མ་བྱས་པའི་ཟད་པ་ཡང་མངོན་དུ་མི་བྱེད། མི་སྐྱེ་བ་ཤེས་པ་ཡང་མངོན་པར་སྒྲུབ་མོད་ཀྱི། སེམས་ཅན་ལ་ལྟ་བའི་ཕྱིར་ཡང་སྐྱེ་ལ་མི་སྐྱེ་ [181a.1]བའི་མཐའ་དེ་ཡང་མི་གཏོང་ངོ་། །</s>
    <s id="1:1293">དྲན་པ་ཉེ་བར་གཞག་པ་ཞེས་བྱ་བ་ནི་ཆོས་ཐམས་ཅད་དྲན་པ་དེ་ལ་གཞོག་པར་བྱེད་ཅིང་</s>
    <s id="1:1294">ཉན་ཐོས་སམ། རང་སངས་རྒྱས་སམ། སངས་རྒྱས་ཀྱི་ཆོས་ཇི་སྙེད་ཆོས་སུ་གདགས་པ་དེ་དག་ཐམས་ཅད་མ་ལུས་པར་དྲན་པ་དེ་ལ་འཇོག་སྟེ</s>
    <s id="1:1295">[181a.2]དྲན་པ་དེ་ཡང་བརྗེད་པར་མི་བྱེད། </s>
    <s id="1:1296">ཕྱི་མའི་མཐའི་ཡང་བར་དུ་རྨོངས་པར་མི་བྱེད་དོ། །</s>
    <s id="1:1297">ཆོས་ལ་ཆོས་ཀྱི་རྗེས་སུ་ལྟ་ཞིང་དྲན་པ་ཉེ་བར་གཞག་པའོ། །</s>
    <s id="1:1298">ཞེས་བྱ་བ་དེ་ནི་བསྟན་པ་དཔག་ཏུ་མེད་པ་སྟེ།  ཀུན་ཏུ་སྤྱོད་ཡུལ་མ་ཡིན་པ།</s>
    <s id="1:1299">སངས་རྒྱས་ཀྱི་ཆོས་ཐམས་ཅད་ལ་ཡང་དག་པར་འདུ་བ།</s>
    <s id="1:1300">སེམས་ [181a.3]ཅན་ཐམས་ཅད་ཀྱི་སེམས་ཚིམ་པར་བྱེད་པ།</s>
    <s id="1:1301">བདུད་ཐམས་ཅད་འདུལ་བ། རང་བྱུང་བར་རྟོགས་པའི་ཕྱིར་ཏེ།</s>
    <s id="1:1302">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ཆོས་ལ་ཆོས་ཀྱི་རྗེས་སུ་ལྟ་ཞིང་དྲན་པ་ཉེ་བར་གཞག་པ་སྒོམ་མོ། །དེ་དག་ནི་དྲན་པ་ཉེ་བར་གཞག་པ་བཞི་ཞེས་བྱ་སྟེ། </s>
    <s id="1:1303">ཤཱ་རིའི་བུ་དེ་ལྟར་ [181a.4]ན་བྱང་ཆུབ་སེམས་དཔའ་དྲན་པ་ཉེ་བར་གཞག་པ་བཞི་པོ་དེ་དག་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། </s>
    <s id="1:1304">དེ་ལ་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་ལ་མཁས་པ་གང་ཞེ་ན། </s>
    <s id="1:1305">བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་འདི་བདུན་ཏེ། </s>
    <s id="1:1306">[181a.5]བདུན་གང་ཞེ་ན། འདི་ལྟ་སྟེ། </s>
    <s id="1:1307">དྲན་པ་ཡང་དག་བྱང་ཆུབ་ཀྱི་ཡན་ལག་དང་།</s>
    <s id="1:1308">ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་དང་།</s>
    <s id="1:1309">བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་དང་།</s>
    <s id="1:1310">དགའ་བ་ཡང་དག་བྱང་ཆུབ་ཀྱི་ཡན་ལག་དང་།</s>
    <s id="1:1311">ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ [181a.6]ཡན་ལག་དང་།</s>
    <s id="1:1312">ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་དང་།</s>
    <s id="1:1313">བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ།</s>
    <s id="1:1314">ཤཱ་རིའི་བུ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ཡན་ལག་བདུན་ནོ། །</s>
    <s id="1:1315">དེ་ལ་དྲན་པ་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1316">དྲན་པ་ [181a.7]གང་གིས་ཆོས་རྟོག་པར་བྱེད། </s>
    <s id="1:1317">ཆོས་ལ་སོ་སོར་རྟོག་པར་བྱེད།  ཆོས་ལ་དཔྱོད་པར་བྱེད། ཆོས་ཡོངས་སུ་ཚོལ་བར་བྱེད་ཅིང་ཆོས་རྣམ་པར་འབྱེད་པར་བྱེད་པ་དང་། ཆོས་ལ་རྣམ་པར་རྟོག་པར་བྱེད་དེ།</s>
    <s id="1:1318">དེ་དྲན་པ་དེས་གང་ཆོས་རྣམས་ཀྱི་ངོ་བོ་ཉིད་ཀྱི་མཚན་ཉིད་དེ་ཡང་རྗེས་སུ་རྟོགས་སོ། །  [181b.1]ཡང་ཆོས་རྣམས་ཀྱི་ངོ་བོ་ཉིད་ཀྱི་མཚན་ཉིད་ཤེས་པ་གང་ཞེ་ན།  ཆོས་ཐམས་ཅད་རང་གི་མཚན་ཉིད་ཀྱིས་སྟོང་པ་སྟེ།</s>
    <s id="1:1319">གང་དེ་ལྟར་དྲན་ཞིང་ཁོང་དུ་ཆུད་པ་དེ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1320">དེ་ལ་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ [181b.2]གང་ཞེ་ན། </s>
    <s id="1:1321">གང་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་རབ་ཏུ་རྣམ་པར་འབྱེད་པ་ཤེས་པ་སྟེ། </s>
    <s id="1:1322">ངེས་པའི་དོན་ཀྱང་ངེས་པའི་དོན་དུ།</s>
    <s id="1:1323">དྲང་བའི་དོན་ཀྱང་དྲང་བའི་དོན་དུ།</s>
    <s id="1:1324">ཀུན་རྫོབ་ཀྱི་དོན་ཀྱང་ཀུན་རྫོབ་ཀྱི་དོན་དུ།</s>
    <s id="1:1325">དོན་དམ་པ་ཡང་དོན་དམ་པར།</s>
    <s id="1:1326">བརྡ་ཡང་བརྡར། རྣམ་པར་ [181b.3]གཏན་ལ་བབ་པ་ཡང་རྣམ་པར་གཏན་ལ་བབ་པར་ཆོས་དེ་དག་ཇི་ལྟར་རབ་ཏུ་དབྱེ་བར་བྱ་བ་དེ་བཞིན་དུ་དེ་དག་རྣམ་པར་འབྱེད་པར་བྱེད་དེ</s>
    <s id="1:1327">དེ་ནི་ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1328">དེ་ལ་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1329">[181b.4]གང་ཆོས་རྣམ་པར་འབྱེད་པ་དེ་ཉིད་ཀྱི་དགའ་བ་དང་། ཤིན་ཏུ་སྦྱངས་པ་དང་། ཏིང་ངེ་འཛིན་དང་། བཏང་སྙོམས་དང་། ཡེ་ཤེས་ཀྱི་བར་ཏུ་འཛིན་པ་དང་། སྤྲོ་བ་དང་། སྟོབས་དང་། རྟུལ་བ་དང་། མི་ཟློགས་པའི་མོས་པ་དང་། མཐུ་དང་། བརྩོན་པ་མི་འདོར་བ་དང་།</s>
    <s id="1:1330">ལམ་མངོན་པར་ [181b.5]རྟོགས་པར་བྱ་བ་ལ་བརྩོན་འགྲུས་རྩོམ་པ་སྟེ།</s>
    <s id="1:1331">དེ་ནི་བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1332">དེ་ལ་དགའ་བ་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1333">དགའ་བ་གང་དང་། ཆོས་ལ་དགའ་བ་གང་དང་། ཆོས་ལ་མཆོག་ཏུ་དགའ་བ་གང་གིས་སེམས་མི་ཞུམ་ཞིང་དང་བ་སྟེ།</s>
    <s id="1:1334">མ་ [181b.6]ཞུམ་པའི་དགའ་བ་དེས་གང་ལུས་སམ་སེམས་ཀྱང་ཤིན་ཏུ་བྱང་བར་བྱེད་ལ་ཀུན་ནས་ཉོན་མོངས་པ་ཡང་སེལ་བ་</s>
    <s id="1:1335">དེ་ནི་དགའ་བ་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1336">དེ་ལ་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1337">གང་ལུས་ཤིན་ཏུ་སྦྱངས་པ་དང་། སེམས་ཤིན་ཏུ་ [181b.7]སྦྱངས་པ་དང་། ཉོན་མོངས་པ་ཤིན་ཏུ་སྦྱངས་པ་དང་། སྒྲིབ་པ་མེད་པ་དང་། ཏིང་ངེ་འཛིན་དུ་དམིགས་པ་ལ་</s>
    <s id="1:1338">སེམས་ཉེ་བར་གཞོག་པ་སྟེ།</s>
    <s id="1:1339">དེ་ནི་ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1340">དེ་ལ་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1341">གང་སེམས་ [182a.1]མཉམ་པར་བཞག་པས་ཆོས་ཤེས་པ་རྟོགས་པར་འགྱུར་ཏེ།  སེམས་མཉམ་པར་མ་བཞག་པས་ནི་མ་ཡིན་པ་དང་། སེམས་མཉམ་པར་བཞག་པས་ཆོས་དེ་དག་མངོན་པར་རྫོགས་པར་འཚང་རྒྱའི་སེམས་མཉམ་པར་མ་བཞག་པས་མ་ཡིན་ཏེ</s>
    <s id="1:1342">ཆོས་མཉམ་པ་ཉིད་དང་། [182a.2]ཆོས་ལ་གཞོལ་བ་མ་གཏོགས་པར་རྗེས་སུ་ཆགས་པའི་ཀུན་ནས་དཀྲིས་པས་རྟོགས་པར་མི་བྱེད་དེ། </s>
    <s id="1:1343">དེ་ནི་ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1344">དེ་ལ་བཏང་སྙོམས་ཡང་དག་བྱང་ཆུབ་ཀྱི་ཡན་ལག་གང་ཞེ་ན། </s>
    <s id="1:1345">གང་ཡིད་བདེ་བ་དང་། ཡིད་མི་བདེ་བའི་ཆ་དང་འཐུན་པའི་ཆོས་ [182a.3]རྣམས་ལ་སེམས་མི་འཛིན་པ་དང་།</s>
    <s id="1:1346">འཇིག་རྟེན་གྱི་ཆོས་ཀྱིས་མི་འཕྲོགས་པ་དང་། མཐོ་དམན་དུ་མི་གནས་པའི་ཕྱིར་རབ་ཏུ་མི་གཡོ།</s>
    <s id="1:1347">མི་འཁྲུག ། རབ་ཏུ་མི་འཁྲུག ། ཡང་དག་པར་མི་འཁྲུག ། ཆགས་པར་མི་བྱེད།  ཞེ་སྡང་བར་མི་བྱེད་ཀྱི། འཕགས་པའི་ལམ་དེ་ཉིད་དང་འཐུན་པར་བྱེད་པ་སྟེ།</s>
    <s id="1:1348">[182a.4]དེ་ནི་བཏང་སྙོམས་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །</s>
    <s id="1:1349">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་བྱང་ཆུབ་ཀྱི་ཡན་ལག་བདུན་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ།། །།</s>
    <s id="1:1350">བམ་པོ་བཅུ་དགུ་པ། དེ་ལ་བྱང་ཆུབ་སེམས་དཔའ་རྣམས་ཀྱི་ལམ་ལ་ [182a.5]མཁས་པ་གང་ཞེ་ན། </s>
    <s id="1:1351">བྱང་ཆུབ་སེམས་དཔའ་རྣམས་ཀྱི་ལམ་ནི་འདི་བརྒྱད་དོ། །</s>
    <s id="1:1352">བརྒྱད་གང་ཞེ་ན། འདི་ལྟ་སྟེ། </s>
    <s id="1:1353">ཡང་དག་པའི་ལྟ་བ་དང་།</s>
    <s id="1:1354">ཡང་དག་པའི་རྟོག་པ་དང་།</s>
    <s id="1:1355">ཡང་དག་པའི་ངག་དང་།</s>
    <s id="1:1356">ཡང་དག་པའི་ལས་ཀྱི་མཐའ་དང་།</s>
    <s id="1:1357">ཡང་དག་པའི་འཚོ་བ་དང་།</s>
    <s id="1:1358">ཡང་དག་པའི་རྩོལ་བ་དང་།</s>
    <s id="1:1359">[182a.6]ཡང་དག་པའི་དྲན་པ་དང་།</s>
    <s id="1:1360">ཡང་དག་པའི་ཏིང་ངེ་འཛིན་ཏེ།</s>
    <s id="1:1361">དེ་དག་ནི་བྱང་ཆུབ་སེམས་དཔའ་རྣམས་ཀྱི་ལམ་ཡན་ལག་བརྒྱད་པའོ། །</s>
    <s id="1:1362">དེ་ལ་ཡང་དག་པའི་ལྟ་བ་གང་ཞེ་ན། </s>
    <s id="1:1363">ལྟ་བ་གང་འཕགས་པའི་འཇིག་རྟེན་ལས་འདས་པ་སྟེ། </s>
    <s id="1:1364">བདག་ཏུ་ལྟ་བ་ལས་ལངས་པ་མ་ཡིན།  སེམས་ཅན་ཏུ་ལྟ་བ་ [182a.7]ལས་ལངས་པ་མ་ཡིན། སྲོག་ཏུ་ལྟ་བ་ལས་ལངས་པ་མ་ཡིན།  གང་ཟག་ཏུ་ལྟ་བ་ལས་ལངས་པ་མ་ཡིན།</s>
    <s id="1:1365">ཆད་པ་དང་། རྟག་པ་དང་། འབྱུང་བ་དང་། འཇིག་པར་ལྟ་བ་ལས་ལངས་པ་མ་ཡིན།  དགེ་བ་དང་མི་དགེ་བར་ལྟ་བ་ལས་ལངས་པ་མ་ཡིན་པ་ནས། མྱ་ངན་ལས་འདས་པར་ལྟ་བ་ལས་ [182b.1]ལངས་པ་མ་ཡིན་པ་སྟེ།</s>
    <s id="1:1366">དེ་ནི་ཡང་དག་པའི་ལྟ་བ་ཞེས་བྱའོ། །</s>
    <s id="1:1367">དེ་ལ་ཡང་དག་པའི་རྟོག་པ་གང་ཞེ་ན། </s>
    <s id="1:1368">རྟོག་པ་གང་གིས་འདོད་ཆགས་དང་། ཞེ་སྡང་དང་། གཏི་མུག་ལ་སོགས་པའི་ཉོན་མོངས་པ་གནས་པར་</s>
    <s id="1:1369">འགྱུར་བའི་རྟོག་པ་དེ་ལྡང་བར་མི་བྱེད་ཀྱི།</s>
    <s id="1:1370">རྟོག་པ་གང་གིས་ཚུལ་ཁྲིམས་ [182b.2]དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་དང་། རྣམ་པར་གྲོལ་བའི་ཡེ་ཤེས་མཐོང་བར་ འབྱུང་བར་འགྱུར་བ་དེ་ལ་རྟོག་པ་སྟེ།</s>
    <s id="1:1371">དེ་ནི་ཡང་དག་པའི་རྟོག་པ་ཞེས་བྱའོ། །</s>
    <s id="1:1372">དེ་ལ་ཡང་དག་པའི་ངག་གང་ཞེ་ན། </s>
    <s id="1:1373">ཡང་དག་པའི་ངག་གང་གིས་བདག་དང་གཞན་ལ་མི་གདུང་ཞིང་དེ་ [182b.3]ཕན་པའི་རྗེས་སུ་སྦྱོར་བའི་ངག་དང་ལྡན་པ་ཡིན་ཏེ། </s>
    <s id="1:1374">ངག་དེས་ལམ་མཉམ་པ་ལ་འཇུག་པ་</s>
    <s id="1:1375">དེ་ནི་ཡང་དག་པའི་ངག་ཅེས་བྱའོ། །</s>
    <s id="1:1376">དེ་ལ་ཡང་དག་པའི་ལས་ཀྱི་མཐའ་གང་ཞེ་ན། </s>
    <s id="1:1377">གང་ལས་གནག་ལ་རྣམ་པར་སྨིན་པ་གནག་པ་དེ་ལྟ་བུ་མངོན་པར་འདུ་མི་བྱེད་པ་དང་། གང་ལས་དཀར་ལ་ [182b.4]རྣམ་པར་སྨིན་པ་དཀར་བ་དེ་ལྟ་བུའི་ལས་མངོན་པར་འདུ་བྱེད་པ་དང་། གང་ལས་དཀར་གནག་ལ་རྣམ་པར་སྨིན་པ་དཀར་གནག་ཏུ་འགྱུར་བ་དེ་ལྟ་བུའི་ལས་མངོན་པར་འདུ་མི་བྱེད་པ་དང་། གང་ལས་དཀར་གནག་མ་ཡིན་ལ་རྣམ་པར་སྨིན་པར་མི་འགྱུར་བ་ལས་ཟད་པར་འགྱུར་བ་དེ་ལྟ་བུའི་ལས་ [182b.5]མངོན་པར་འདུ་བྱེད་པ་སྟེ།  དེ་ལས་བདག་གིར་བྱ་བ། ལས་ལ་རྟོན་པ། ཡང་དག་པའི་ལས་ལ་བརྩོན་པས་ཡང་དག་པའི་ལས་ཀྱི་མཐའ་ཞེས་བྱའོ། །</s>
    <s id="1:1378">དེ་ལ་ཡང་དག་པའི་འཚོ་བ་གང་ཞེ་ན། </s>
    <s id="1:1379">གང་འཕགས་པའི་རིགས་དང་། སྦྱངས་པའི་ཡོན་ཏན་མི་གཏོང་བ་དང་། ཁ་གསག་མེད་པ་ [182b.6]དང་། ཚུལ་འཆོས་པ་མེད་པ་དང་། ཐོབ་ཀྱིས་འཇལ་བ་མེད་པ་དང་། དགང་སླ་བ་དང་། གསོ་སླ་བ་དང་། ཆོ་ག་མི་ལྷོད་པ་དང་།</s>
    <s id="1:1380">གཞན་གྱི་རྙེད་པ་ལ་ཕྲག་དོག་མེད་པ་དང་།</s>
    <s id="1:1381">བདག་གི་རྙེད་པས་ཆོག་ཤེས་པ་དང་། ཁ་ན་མ་ཐོ་བ་མེད་པ་དང་། འཕགས་པས་གནང་བའི་འཚོ་བ་སྟེ།</s>
    <s id="1:1382">དེ་ནི་ [182b.7]ཡང་དག་པའི་འཚོ་བའོ། །</s>
    <s id="1:1383">དེ་ལ་ཡང་དག་པའི་རྩོལ་བ་གང་ཞེ་ན། </s>
    <s id="1:1384">རྩོལ་བ་གང་ལོག་པར་སྤྱོད་པར་བཤད་པ་འདོད་ཆགས་དང་། ཞེ་སྡང་དང་། གཏི་མུག་དང་། ཉོན་མོངས་པ་བག་ལ་ཉལ་བའི་རྩོལ་བ་དེ་མི་འདོད་ཀྱི།</s>
    <s id="1:1385">རྩོལ་བ་གང་འཕགས་པའི་ལམ་དང་བདེན་པ་ལ་འཇུག་པ། མྱ་ངན་ལས་འདས་ [183a.1]པ་འགྲོ་བའི་ལམ་དུ་འཇོག་པར་བྱེད་པའི་རྩོལ་བ་དེ་ནི་རྗེས་སུ་འགྲོ་བ་སྟེ།</s>
    <s id="1:1386">དེ་ནི་ཡང་དག་པའི་རྩོལ་བ་ཞེས་བྱའོ། །</s>
    <s id="1:1387">དེ་ལ་ཡང་དག་པའི་དྲན་པ་གང་ཞེ་ན། </s>
    <s id="1:1388">དྲན་པ་གང་ཤིན་ཏུ་ཉེ་བར་གཞོག་པ་དང་། ཐ་མལ་པ་མ་ཡིན་པ་དང་། དྲང་བ་དང་། གྱ་གྱུ་མེད་པ་དང་། འཁོར་ [183a.2]བའི་ཉེས་པ་དང་། སྐྱོན་ལ་ལྟ་བ་དང་། མྱ་ངན་ལས་འདས་པའི་ལམ་དུ་འདྲེན་པའི་དྲན་པ་དང་། དྲན་པར་བྱེད་པ་དང་།</s>
    <s id="1:1389">འཕགས་པའི་ལམ་མི་བརྗེད་པ་སྟེ།</s>
    <s id="1:1390">དེ་ནི་ཡང་དག་པའི་དྲན་པ་ཞེས་བྱའོ། །</s>
    <s id="1:1391">དེ་ལ་ཡང་དག་པའི་ཏིང་ངེ་འཛིན་གང་ཞེ་ན། </s>
    <s id="1:1392">ཡང་དག་པ་ཉིད་དུ་མཉམ་པ་ཆོས་ཐམས་ [183a.3]ཅད་ལ་མཉམ་པ་སྟེ། </s>
    <s id="1:1393">ཏིང་ངེ་འཛིན་དེ་ལ་རབ་ཏུ་གནས་ན་ཡང་དག་པ་ཉིད་དུ་འཇུག་སྟེ། </s>
    <s id="1:1394">གང་ཡང་བྱང་ཆུབ་སེམས་དཔའ་ཏིང་ངེ་འཛིན་དེ་ལ་གནས་ན་</s>
    <s id="1:1395">སེམས་ཅན་ཐམས་ཅད་རབ་ཏུ་ཐར་བར་བྱ་བའི་ཕྱིར་ཡང་དག་པ་ཉིད་དུ་འཇུག་པ་</s>
    <s id="1:1396">དེ་ནི་ཡང་དག་པའི་ཏིང་ངེ་འཛིན་ཅེས་བྱའོ། །</s>
    <s id="1:1397">འདས་ [183a.4]པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ལམ་མི་ཟད་པ་འདི། བྱང་ཆུབ་སེམས་དཔས་མངོན་པར་རྟོགས་ནས་ འཆད་པ་དང་། སྟོན་པ་དང་། ཡང་དག་པར་རབ་ཏུ་སྟོན་པ་དེ་ནི་ཡང་དག་པའི་ཏིང་ངེ་འཛིན་ཅེས་བྱའོ། །</s>
    <s id="1:1398">དེ་དག་ནི་བྱང་ཆུབ་སེམས་ [183a.5]དཔའ་རྣམས་ཀྱི་ལམ་ཡན་ལག་བརྒྱད་པ་ཞེས་བྱ་སྟེ། </s>
    <s id="1:1399">དེ་ནི་བྱང་ཆུབ་སེམས་དཔའ་ལམ་ལ་མཁས་པའོ། །</s>
    <s id="1:1400">གཞན་ཡང་ལམ་ལ་མཁས་པ་ནི་བྱང་ཆུབ་སེམས་དཔའ་རྣམས་ཀྱི་ལམ་ཡན་ལག་གཉིས་པ་སྟེ། </s>
    <s id="1:1401">ཡན་ལག་གཉིས་གང་ཞེ་ན། འདི་ལྟ་སྟེ། </s>
    <s id="1:1402">ཞི་གནས་དང་ལྷག་ [183a.6]མཐོང་སྟེ།  དེ་ནི་ལམ་ཡན་ལག་གཉིས་པ་ཞེས་བྱའོ། །</s>
    <s id="1:1403">དེ་ལ་ཞི་གནས་གང་ཞེ་ན། </s>
    <s id="1:1404">གང་སེམས་ཞི་བ་དང་།</s>
    <s id="1:1405">རབ་ཏུ་ཞི་བ་དང་།</s>
    <s id="1:1406">ཉེ་བར་ཞི་བ་དང་།</s>
    <s id="1:1407">མི་གཡེང་བ་དང་། དབང་པོ་རྣམས་བསྡམས་པ་དང་།</s>
    <s id="1:1408">མི་རྒོད་པ་དང་། མ་ཁེངས་པ་དང་། མི་འཕྱར་བ་དང་།</s>
    <s id="1:1409">མུ་ཅོར་མི་སྨྲ་ [183a.7]བ་དང་། དེས་པ་དང་། སྦས་པ་དང་། གཡོ་མེད་པ་དང་།</s>
    <s id="1:1410">ཡིད་དུ་འོང་བ་དང་། གཅིག་པུར་དགའ་བ་དང་། འདུ་འཛི་སེལ་བ་དང་། དབེན་པར་དགའ་བ་དང་། ལུས་དབེན་པ་དང་། སེམས་མ་འཁྲུལ་པ་དང་། དགོན་པའི་སྒོ་ཡིད་ལ་བྱེད་པ་དང་། ཆོག་ཤེས་པ་དང་། འདོད་པ་ཉུང་བ་དང་། [183b.1]འཚོ་བ་ཡོངས་སུ་དག་པ་དང་། ཆོ་ག་ཕུན་སུམ་ཚོགས་པ་དང་། སྤྱོད་ལམ་སྦས་པ་དང་། དུས་ཤེས་པ་དང་། ཚོད་ཤེས་པ་དང་། དྲོད་ཤེས་པ་དང་། དགང་སླ་བ་དང་། གསོ་སླ་བ་དང་། སོ་སོར་རྟོག་པ་དང་། མི་མཐོ་མི་དམའ་བ་དང་།</s>
    <s id="1:1411">ཚིག་ངན་པ་སྨྲས་པ་བཟོད་པ་དང་།</s>
    <s id="1:1412">[183b.2]རྣལ་འབྱོར་གྱི་སྒོར་སེམས་བསྐྱེད་པ་དང་། ནང་དུ་ཡང་དག་འཇོག་ལ་མངོན་པར་དགའ་བ་དང་།</s>
    <s id="1:1413">བསམ་གཏན་གྱི་ཡན་ལག་ཡིད་ལ་བྱེད་པ་དང་། བྱམས་པ་བསྐྱེད་པ་དང་། སྙིང་རྗེ་མངོན་པར་སྒྲུབ་པ་དང་། དགའ་བ་ལ་གནས་པ་དང་།</s>
    <s id="1:1414">བཏང་སྙོམས་སྒོམ་པ་དང་།</s>
    <s id="1:1415">བསམ་གཏན་ [183b.3]དང་པོ་ནས།</s>
    <s id="1:1416">བརྒྱད་ཀྱི་བར་དུ་མཐར་གྱིས་སྙོམས་པར་འཇུག་པ་སྟེ། </s>
    <s id="1:1417">དེ་ནི་ཞི་གནས་ཞེས་བྱའོ། །</s>
    <s id="1:1418">ཡང་ཞི་གནས་ཀྱི་ཚོགས་ཚད་མེད་པ་སྟེ། </s>
    <s id="1:1419">ཚོགས་དེ་ལ་གང་རྗེས་སུ་རྟོགས་པ་</s>
    <s id="1:1420">དེ་ནི་ཞི་གནས་ཞེས་བྱའོ། །</s>
    <s id="1:1421">དེ་ལ་ལྷག་མཐོང་གང་ཞེ་ན། </s>
    <s id="1:1422">གང་ཤེས་རབ་ཀྱི་ཆ་དང་འཐུན་པའི་སྒོམ་ [183b.4]པའི་ལམ་སྟེ།  ཆོས་རྣམས་ལ་གཡོ་བ་མེད་པ་དང་།</s>
    <s id="1:1423">སེམས་ཅན་མེད་པ་དང་། སྲོག་མེད་པ་དང་། གང་ཟག་མེད་པ་དང་།</s>
    <s id="1:1424">ཕུང་པོ་རྣམས་ལ་སྒྱུ་མའི་ཕུང་པོར་མཐོང་བའི་ཤེས་པ་དང་།</s>
    <s id="1:1425">ཁམས་རྣམས་ལ་ཆོས་ཀྱི་ཁམས་སུ་མཐོང་བའི་ཤེས་པ་དང་།</s>
    <s id="1:1426">སྐྱེ་མཆེད་རྣམས་ལ་གྲོང་ [183b.5]སྟོང་པར་མཐོང་བའི་ཤེས་པ་དང་།</s>
    <s id="1:1427">མིག་ལ་རབ་ཏུ་རྣམ་པར་ཕྱེ་བར་མཐོང་བའི་ཤེས་པ་དང་།</s>
    <s id="1:1428">རྟེན་ཅིང་འབྲེལ་བར་འབྱུང་བ་ལ་མི་འགལ་བར་མཐོང་བའི་ཤེས་པ་དང་།</s>
    <s id="1:1429">སེམས་ཅན་དུ་ལྟ་བ་དང་བྲལ་བར་མཐོང་བའི་ཤེས་པ་དང་།</s>
    <s id="1:1430">རྒྱུ་དང་འབྲས་བུ་རྣམ་པར་སྨིན་པ་མཐོང་བའི་ཤེས་པ་དང་།</s>
    <s id="1:1431">[183b.6]འབྲས་བུ་ཐོབ་པ་མངོན་སུམ་དུ་བྱ་བ་མཐོང་བའི་ཤེས་པ་དང་།</s>
    <s id="1:1432">ཡང་དག་པ་ཉིད་དུ་འཇུག་པ་ལ་འཇུག་པར་བྱེད་པ་མཐོང་བའི་ཤེས་པའོ། །</s>
    <s id="1:1433">ཡང་ལྷག་མཐོང་ཞེས་བྱ་བ་ནི་འདི་ལྟ་སྟེ། </s>
    <s id="1:1434">ཆོས་རྣམས་ཇི་ལྟ་བ་བཞིན་དུ་མཐོང་བ་དང་། ཆོས་རྣམས་ཀྱི་དེ་ཁོ་ན་ཉིད་མཐོང་བ་དང་། ཆོས་ [183b.7]རྣམས་ཀྱི་གཞན་མ་ཡིན་པ་ཉིད་མཐོང་བ་དང་། ཆོས་རྣམས་ཀྱི་སྟོང་པ་ཉིད་མཐོང་བ་དང་། མཚན་མ་མེད་པ་མཐོང་བ་དང་། སྨོན་པ་མེད་པ་མཐོང་བའོ། །</s>
    <s id="1:1435">ཡང་ལྷག་མཐོང་ཞེས་བྱ་བ་ནི་རྒྱུས་མཐོང་བ་མེད་པ་དང་རྒྱུ་མེད་པར་མཐོང་བ་མེད་པ་དང་།</s>
    <s id="1:1436">སྐྱེ་བ་དང་། འཇིག་པ་དང་། གནས་ [184a.1]པའི་རྒྱུས་མཐོང་བ་མེད་པ་དང་།</s>
    <s id="1:1437">དམིགས་པའི་རྒྱུས་མཐོང་བ་མེད་ཅིང་ལྷག་པར་མཐོང་ཡང་ཅུང་ཟད་ལྷག་པར་མི་མཐོང་བའོ། །</s>
    <s id="1:1438">གཞན་ཡང་ལྷག་མཐོང་ནི་མཐོང་བས་ཀྱང་མཐོང་ལ་ལྟ་བ་ཡང་མི་མཐོང་བ་སྟེ། </s>
    <s id="1:1439">གང་གི་ཚེ་དེ་ལྟར་མཐོང་བ་དེའི་ཚེ་ཡང་དག་པར་མཐོང་བའོ། ། </s>
    <s id="1:1440">[184a.2]ཡང་དག་པར་མཐོང་ན་ལྷག་མཐོང་ལ་མཁས་པ་ཡང་རྗེས་སུ་འཐོབ་སྟེ། </s>
    <s id="1:1441">དེ་ལ་བྱང་ཆུབ་སེམས་དཔའི་ལྷག་མཐོང་དེ་ལྟར་མཐོང་ལ་མངོན་པར་འདུ་བྱེད་པར་ཡང་མི་ལྟུང་ཞིང་</s>
    <s id="1:1442">དགེ་བའི་རྩ་བ་མངོན་པར་འདུ་བྱེད་པ་ལ་ཡང་མི་གནས་ཏེ།</s>
    <s id="1:1443">དེ་ནི་བྱང་ཆུབ་སེམས་དཔའི་ལྷག་མཐོང་ངོ་། ། དེ་ལྟར་ན་བྱང་ [184a.3]ཆུབ་སེམས་དཔའི་ཞི་གནས་དང་། ལྷག་མཐོང་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1444">གཞན་ཡང་ལམ་ལ་མཁས་པ་ནི་བྱང་ཆུབ་སེམས་དཔའ་རྣམས་ཀྱི་ལམ་རྣམ་པ་བཞི་སྟེ། </s>
    <s id="1:1445">རྣམ་པ་བཞི་གང་ཞེ་ན། འདི་ལྟ་སྟེ། </s>
    <s id="1:1446">སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་སྐྱེད་ [184a.4]པའི་ཕྱིར་འདུན་པ་སྐྱེད།  འབད་པར་བྱེད། བརྩོན་འགྲུས་རྩོམ། སེམས་རབ་ཏུ་འཛིན།  ཡང་དག་པར་རབ་ཏུ་འཇོག་པ་དང་།</s>
    <s id="1:1447">སྡིག་པ་མི་དགེ་བའི་ཆོས་སྐྱེས་པ་རྣམས་སྤང་བའི་ཕྱིར་འདུན་པ་སྐྱེད། འབད་པར་བྱེད། བརྩོན་འགྲུས་རྩོམ།  སེམས་རབ་ཏུ་འཛིན། ཡང་དག་པར་རབ་ [184a.5]ཏུ་འཇོག་པ་དང་།</s>
    <s id="1:1448">དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད།  འབད་པར་བྱེད། བརྩོན་འགྲུས་རྩོམ།  སེམས་རབ་ཏུ་འཛིན། ཡང་དག་པར་རབ་ཏུ་འཇོག་པ་དང་།</s>
    <s id="1:1449">དགེ་བའི་ཆོས་སྐྱེས་པ་རྣམས་གནས་པ་དང་། ཕྱིར་ཞིང་འབྱུང་བ་དང་། ཉམས་པར་མི་འགྱུར་བ་དང་། [184a.6]ཆུད་མི་ཟ་བར་བྱ་བའི་ཕྱིར་འདུན་པ་སྐྱེད། འབད་པར་བྱེད། བརྩོན་འགྲུས་རྩོམ། སེམས་རབ་ཏུ་འཛིན།  ཡང་དག་པར་རབ་ཏུ་འཇོག་པའོ། །</s>
    <s id="1:1450">གང་སྡིག་པ་མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པའི་ཕྱིར་འདུན་པ་སྐྱེད་ཅེས་བྱ་བ་ནི་ཚུལ་བཞིན་ཡིད་ལ་བྱེད་པའི་ཚིག་བླ་དགས་ [184a.7]སོ། །</s>
    <s id="1:1451">འབད་པར་བྱེད། </s>
    <s id="1:1452">བརྩོན་འགྲུས་རྩོམ་ཞེས་བྱ་བ་ནི་ཚུལ་བཞིན་ཡིད་ལ་བྱེད་པ་དེ་མི་གཏོང་བའོ། །</s>
    <s id="1:1453">སེམས་རབ་ཏུ་འཛིན།  ཡང་དག་པར་རབ་ཏུ་འཇོག་ཅེས་བྱ་བ་ནི་ཚུལ་བཞིན་ལ་སོ་སོར་རྟོག་པའི་ཚིག་བླ་དགས་སོ། །</s>
    <s id="1:1454">དེ་ཅིའི་ཕྱིར་ཞེ་ན།</s>
    <s id="1:1455">ཚུལ་བཞིན་ལ་རབ་ཏུ་སྦྱོར་བ་ནི་མི་དགེ་བའི་ཆོས་ [184b.1]རྣམས་མི་འབྱུང་བའི་ཕྱིར་རོ། །</s>
    <s id="1:1456">དེ་ལ་མི་དགེ་བའི་ཆོས་རྣམས་གང་ཞེ་ན།</s>
    <s id="1:1457">འདི་ལྟ་སྟེ། ཚུལ་ཁྲིམས་མི་འཐུན་པའི་ཕྱོགས་དང་། ཏིང་ངེ་འཛིན་གྱི་མི་འཐུན་པའི་ཕྱོགས་དང་། ཤེས་རབ་ཀྱི་མི་འཐུན་པའི་ཕྱོགས་སོ། །</s>
    <s id="1:1458">དེ་ལ་ཚུལ་ཁྲིམས་ཀྱི་མི་འཐུན་པའི་ཕྱོགས་ [184b.2]གང་ཞེ་ན། </s>
    <s id="1:1459">འདི་ལྟ་སྟེ། ཚུལ་ཁྲིམས་ཉམས་པ་དང་། གང་གཞན་ལ་ལ་ཚུལ་ཁྲིམས་ཉམས་པར་འགྱུར་བའི་ཆོས་རྣམས་ཏེ།  དེ་ནི་ཚུལ་ཁྲིམས་ཀྱི་མི་འཐུན་པའི་ཕྱོགས་ཞེས་བྱའོ། །</s>
    <s id="1:1460">དེ་ལ་ཏིང་ངེ་འཛིན་གྱི་མི་འཐུན་པའི་ཕྱོགས་གང་ཞེ་ན། </s>
    <s id="1:1461">གང་ཆོ་ག་ཉམས་པ་དང་། [184b.3]གང་གཞན་ལ་ལ་སེམས་གཡེང་བར་བྱེད་པའི་ཆོས་ཏིང་ངེ་འཛིན་གྱི་ཕུང་པོའི་མི་འཐུན་པའི་ཕྱོགས་དེ་ནི་ཏིང་ངེ་འཛིན་གྱི་མི་འཐུན་པའི་ཕྱོགས་ཞེས་བྱའོ། །</s>
    <s id="1:1462">དེ་ལ་ཤེས་རབ་ཀྱི་མི་འཐུན་པའི་ཕྱོགས་གང་ཞེ་ན། </s>
    <s id="1:1463">འདི་ལྟ་སྟེ། ལྟ་བ་ཉམས་པ་དང་། གང་གཞན་ལ་ལ་ལྟ་བ་ཀུན་ནས་ [184b.4]ལྡང་བའི་སྒྲིབ་པར་བྱེད་པའི་ཆོས་གང་ཤེས་རབ་ཀྱི་ཕུང་པོའི་མི་འཐུན་པའི་ཕྱོགས་དེ་ནི་ཤེས་རབ་ཀྱི་མི་འཐུན་པའི་ཕྱོགས་ཞེས་བྱ་སྟེ</s>
    <s id="1:1464">དེ་ནི་སྡིག་པ་མི་དགེ་བའི་ཆོས་རྣམས་ཞེས་བྱའོ། །</s>
    <s id="1:1465">ཚུལ་བཞིན་ཡིད་ལ་བྱེད་པ་གང་གིས་སྡིག་པ་མི་དགེ་བའི་ཆོས་དེ་ལྟ་བུ་དེ་དག་སྤང་བའི་ཕྱིར་ [184b.5]འདུན་པ་སྐྱེད། </s>
    <s id="1:1466">འབད་པར་བྱེད།  བརྩོན་འགྲུས་རྩོམ།</s>
    <s id="1:1467">སེམས་རབ་ཏུ་འཛིན།  ཡང་དག་པར་རབ་ཏུ་འཇོག་པ་སྟེ།</s>
    <s id="1:1468">དེ་བས་ན་མི་དགེ་བའི་ཆོས་དེ་དག་སེམས་ལ་ཕུང་པོར་གྱུར་པ་མ་ཡིན།  ཡུལ་ན་མི་གནས། ཕྱོགས་ན་མི་གནས་སོ། །</s>
    <s id="1:1469">གང་ཡང་མི་དགེ་བའི་ཆོས་དེ་ [184b.6]རྣམས་སེམས་ལ་རྒྱུ་བའི་སྡུག་པའི་རྣམ་པས་འདོད་ཆགས་སམ། ཁོང་ཁྲོ་བའི་རྣམ་པས་ཞེ་སྡང་ངམ། མ་རིག་པའི་རྣམ་པས་གཏི་མུག་གམ།</s>
    <s id="1:1470">རྒྱུ་དང་སྒྲིབ་པ་གང་དག་ལས་བྱུང་བ་ཤེས་ཤིང་དེ་ལ་ཚུལ་བཞིན་ཡིད་ལ་བྱེད་པའི་རྣམ་པ་</s>
    <s id="1:1471">མི་གཙང་བས་འདོད་ཆགས་ཞི་བར་བྱེད།</s>
    <s id="1:1472">[184b.7]བྱམས་པས་ཞེ་སྡང་ཞི་བར་བྱེད། </s>
    <s id="1:1473">རྟེན་ཅིང་འབྲེལ་པར་འབྱུང་བས་གཏི་མུག་ཞི་བར་བྱེད་དེ། </s>
    <s id="1:1474">གང་ཀུན་ནས་ཉོན་མོངས་པ་དེ་དག་ཞི་བ་དེ་ནི་ཐ་སྙད་དུ་བཏགས་པའི་ཕྱིར་སྤོང་བ་ཞེས་བྱའོ། །</s>
    <s id="1:1475">གང་སྤོང་བ་དེ་ནི་གང་ཡང་རྙེད་པར་མི་འགྱུར་རོ། །</s>
    <s id="1:1476">མཉམ་པ་ཉིད་ཀྱིས་ཆོས་ཐམས་ཅད་མངོན་སུམ་པས་ན་</s>
    <s id="1:1477">དེའི་ཕྱིར་ [185a.1]ཡང་དག་པར་སྤོང་བ་ཞེས་བྱ་སྟེ། དེ་ནི་ཡང་དག་པར་སྤོང་བ་གཉིས་པའོ། །</s>
    <s id="1:1478">གང་ཡང་དགེ་བའི་ཆོས་མ་སྐྱེས་པ་རྣམས་བསྐྱེད་པའི་ཕྱིར་འདུན་པ་སྐྱེད། </s>
    <s id="1:1479">འབད་པར་བྱེད།  བརྩོན་འགྲུས་རྩོམ།</s>
    <s id="1:1480">སེམས་རབ་ཏུ་འཛིན། ཡང་དག་པར་རབ་ཏུ་འཇོག་པ་ཞེས་བྱ་བ་</s>
    <s id="1:1481">དེ་ [185a.2]ནི་གནས་ཚད་མེད་པ་སྟེ།</s>
    <s id="1:1482">དེ་ཅིའི་ཕྱིར་ཞེ་ན།</s>
    <s id="1:1483">གང་བྱང་ཆུབ་སེམས་དཔའ་སེམས་དཔའ་ཆེན་པོས་ཡང་དག་པར་བསྒྲུབ་པར་བྱ་བའི་དགེ་བའི་ཆོས་ཚད་མེད་པའི་ཕྱིར་རོ། །དེ་ལ་འདུན་པ་ནི་དགེ་བའི་རྩ་བ་ཐམས་ཅད་ཀྱི་རྩ་བའོ། །</s>
    <s id="1:1484">བརྩོན་འགྲུས་ཡང་དག་པར་སྒྲུབ་པ་ནི་དགེ་བའི་རྩ་བ་ [185a.3]ཐམས་ཅད་ཀྱི་རྩ་བའོ། །</s>
    <s id="1:1485">སེམས་རབ་ཏུ་འཛིན་པ་ཉམས་སུ་ལོན་པར་བྱེད་པ་ནི་དགེ་བའི་རྩ་བ་ཐམས་ཅད་ཀྱི་རྩ་བ་སྟེ། </s>
    <s id="1:1486">དེ་ནི་ཡང་དག་པར་སྤོང་བ་གསུམ་པའོ། །</s>
    <s id="1:1487">གང་ཡང་དགེ་བའི་ཆོས་སྐྱེས་པ་རྣམས་གནས་པ་དང་།</s>
    <s id="1:1488">ཉམས་པར་མི་འགྱུར་བ་དང་།</s>
    <s id="1:1489">ཆུད་མི་ཟ་བར་བྱ་བའི་ཕྱིར་འདུན་པ་ [185a.4]སྐྱེད།</s>
    <s id="1:1490">འབད་པར་བྱེད། </s>
    <s id="1:1491">བརྩོན་འགྲུས་རྩོམ། </s>
    <s id="1:1492">སེམས་རབ་ཏུ་འཛིན།  ཡང་དག་པར་རབ་ཏུ་འཇོག་ཅེས་བྱ་བ་དེ་ནི་དགེ་བའི་རྩ་བ་བྱང་ཆུབ་ཏུ་བསྔོས་པའི་ཚིག་བླ་དགས་སོ། །</s>
    <s id="1:1493">དེ་ཅིའི་ཕྱིར་ཞེ་ན།</s>
    <s id="1:1494">དགེ་བའི་རྩ་བ་བྱང་ཆུབ་ཏུ་བསྔོས་པ་ནི་</s>
    <s id="1:1495">མཐར་བྱང་ཆུབ་ཀྱི་སྙིང་པོའི་བར་དུ་སླར་ཆུད་ཟ་བར་མི་འགྱུར་རོ། །</s>
    <s id="1:1496">དེ་ [185a.5]ཅིའི་ཕྱིར་ཞེ་ན།</s>
    <s id="1:1497">དེ་ལྟར་ཁམས་གསུམ་ལ་མི་གནས་པར་སེམས་བསྐྱེད་པའི་ཕྱིར་རོ། །</s>
    <s id="1:1498">གང་ཁམས་གསུམ་ལ་གནས་པའི་དགེ་བའི་རྩ་བ་དེ་ནི་ཟད་པར་འགྱུར་རོ། །</s>
    <s id="1:1499">དེ་ཅིའི་ཕྱིར་ཞེ་ན།</s>
    <s id="1:1500">དེ་ལྟར་སེམས་བསྐྱེད་པ་དེ་ནི་ཁམས་གསུམ་ལ་གནས་པའི་ཕྱིར་རོ། ། གང་ཡང་དགེ་བའི་རྩ་བ་ཁམས་གསུམ་ [185a.6]ལ་མི་གནས་པ་</s>
    <s id="1:1501">ཐམས་ཅད་མཁྱེན་པར་བསྔོས་པ་དེ་ལ་ཟད་པ་གང་ཡང་མེད་དེ</s>
    <s id="1:1502">དེ་ནི་ཡང་དག་པར་སྤོང་བ་བཞི་པའོ། །</s>
    <s id="1:1503">དེ་ལྟར་ན་བྱང་ཆུབ་སེམས་དཔའ་ལམ་ཡན་ལག་བཞི་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1504">གཞན་ཡང་ལམ་ལ་མཁས་པ་ནི་བྱང་ཆུབ་སེམས་དཔའི་ [185a.7]ལམ་ཡན་ལག་ལྔ་པ་སྟེ། </s>
    <s id="1:1505">ལྔ་གང་ཞེ་ན། འདི་ལྟ་སྟེ།</s>
    <s id="1:1506">དད་པའི་དབང་པོ་དང་།</s>
    <s id="1:1507">བརྩོན་འགྲུས་ཀྱི་དབང་པོ་དང་།</s>
    <s id="1:1508">དྲན་པའི་དབང་པོ་དང་།</s>
    <s id="1:1509">ཏིང་ངེ་འཛིན་གྱི་དབང་པོ་དང་།</s>
    <s id="1:1510">ཤེས་རབ་ཀྱི་དབང་པོ་སྟེ།</s>
    <s id="1:1511">དེ་ལ་དད་པའི་དབང་པོ་གང་ཞེ་ན། </s>
    <s id="1:1512">དད་པ་གང་གིས་ཆོས་བཞི་ལ་དད་པར་བྱེད་པ་སྟེ། </s>
    <s id="1:1513">བཞི་གང་ཞེ་ན།</s>
    <s id="1:1514">འཁོར་བ་ན་ [185b.1]སྤྱོད་པའི་འཇིག་རྟེན་པའི་ཡང་དག་པར་ལྟ་བ་ལ་མངོན་པར་དད་དེ།</s>
    <s id="1:1515">དེ་ལས་ཀྱི་རྣམ་པར་སྨིན་པ་ལ་རྟོན་པ་ཡིན། </s>
    <s id="1:1516">དེ་སྲོག་གི་ཕྱིར་ཡང་སྡིག་པའི་ལས་མི་བྱེད་པ་དང་།</s>
    <s id="1:1517">བྱང་ཆུབ་སེམས་དཔའི་སྤྱོད་པ་ལ་ཡང་དད་དེ།</s>
    <s id="1:1518">སྤྱོད་པ་ལ་ཞུགས་པ་དེ་ཐེག་པ་གཞན་ལ་འདོད་པར་མི་བྱེད་པ་དང་།</s>
    <s id="1:1519">དོན་དམ་པ་ [185b.2]ངེས་པའི་དོན་དང་། རྟེན་ཅིང་འབྲེལ་བར་འབྱུང་བ་ཟབ་མོ་དང་།</s>
    <s id="1:1520">སེམས་ཅན་ལ་རྣམ་པར་དཔྱོད་པ་དང་། སྟོང་པ་ཉིད་དང་། མཚན་མ་མེད་པའི་མཚན་ཉིད་ཀྱི་ཆོས་ཐམས་ཅད་ལ་དད་དེ</s>
    <s id="1:1521">ལྟ་བར་བྱ་བ་ཐམས་ཅད་བག་ལ་ཉལ་བར་མི་བྱེད་པ་དང་།</s>
    <s id="1:1522">སངས་རྒྱས་ཀྱི་ཆོས་ཐམས་ཅད་དང་། [185b.3]སྟོབས་དང་། མི་འཇིགས་པ་རྣམས་ལ་དད་ཅིང་ཐོས་ནས་</s>
    <s id="1:1523">ཐེ་ཚོམ་མེད་པ།</s>
    <s id="1:1524">ནེམ་ནུར་མེད་པར་ཆོས་དེ་རྣམས་སྡུད་པར་བྱེད་པ་དེ་ནི་</s>
    <s id="1:1525">དད་པའི་དབང་པོ་ཞེས་བྱའོ། །</s>
    <s id="1:1526">དེ་ལ་བརྩོན་འགྲུས་ཀྱི་དབང་པོ་གང་ཞེ་ན། </s>
    <s id="1:1527">ཆོས་གང་ལ་དད་པ་དེ་བརྩོན་འགྲུས་ཀྱི་དབང་པོས་སྐྱེད་པར་བྱེད་པ་སྟེ། </s>
    <s id="1:1528">དེ་ནི་བརྩོན་འགྲུས་ཀྱི་དབང་ [185b.4]པོ་ཞེས་བྱའོ། །</s>
    <s id="1:1529">ཆོས་གང་དག་བརྩོན་འགྲུས་ཀྱིས་སྡུད་པ་དེ་དག་དྲན་པའི་དབང་པོས་ཆུད་མི་ཟ་བར་བྱེད་པ་དེ་ནི་དྲན་པའི་དབང་པོ་ཞེས་བྱའོ། །</s>
    <s id="1:1530">ཆོས་གང་དག་དྲན་པའི་དབང་པོས་ཆུད་མི་ཟ་བར་བྱེད་པའི་ཆོས་</s>
    <s id="1:1531">དེ་དག་ཏིང་ངེ་འཛིན་གྱི་དབང་པོས་རྩེ་གཅིག་ཏུ་བྱེད་པ་དེ་ནི་</s>
    <s id="1:1532">ཏིང་ངེ་འཛིན་གྱི་དབང་པོ་ཞེས་བྱའོ། །</s>
    <s id="1:1533">[185b.5]ཆོས་གང་དག་ཏིང་ངེ་འཛིན་གྱི་དབང་པོས་རྩེ་གཅིག་པར་བྱེད་པ་</s>
    <s id="1:1534">དེ་དག་ཤེས་རབ་ཀྱི་དབང་པོས་སོ་སོར་རྟོག་པར་བྱེད་དེ། གང་ཆོས་དེ་དག་ཤེས་པར་བྱེད་པ་</s>
    <s id="1:1535">དེ་ནི་ཤེས་རབ་ཀྱི་དབང་པོ་ཞེས་བྱའོ། །</s>
    <s id="1:1536">དེ་ལྟར་ན་དབང་པོ་ལྔ་པོ་དག་ལྷན་ཅིག་ཏུ་འབྲེལ་པ་སྟེ། </s>
    <s id="1:1537">སངས་རྒྱས་ཀྱི་ཆོས་ཐམས་ཅད་ [185b.6]ཡོངས་སུ་རྫོགས་པར་བྱེད།  ལུང་བསྟན་པའི་ས་ཡང་ཐོབ་པར་བྱེད་དེ།</s>
    <s id="1:1538">འདི་ལྟ་སྟེ། དཔེར་ན་ཕྱི་རོལ་གྱི་མངོན་པར་ཤེས་པ་ལྔ་དང་ལྡན་པ་དག་མངལ་ན་འདུག་པ་</s>
    <s id="1:1539">བུད་མེད་དང་སྐྱེས་པའི་དབང་པོར་མ་གྱུར་གྱི་བར་དུ་</s>
    <s id="1:1540">མངལ་ན་འདུག་པ་ལ་ལུང་མི་སྟོན་པ་དེ་བཞིན་དུ་སངས་རྒྱས་བཅོམ་ལྡན་འདས་རྣམས་ [185b.7]ཀྱང་བྱང་ཆུབ་སེམས་དཔའ་དབང་པོ་ལྔ་པོ་དེ་དག་དང་མི་ལྡན་གྱི་བར་དུ་ལུང་མི་སྟོན་ཏེ དེ་ནི་ལམ་ཡན་ལག་ལྔ་པའོ། །</s>
    <s id="1:1541">དེ་ལྟར་ན་བྱང་ཆུབ་སེམས་དཔའ་ལམ་ཡན་ལག་ལྔ་པ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1542">གཞན་ཡང་ཤཱ་རིའི་བུ་བྱང་ཆུབ་སེམས་དཔའ་ལམ་ཡན་ལག་ལྔ་ལ་མཁས་པ་གང་ཞེ་ན།  [186a.1]ཡན་ལག་ལྔ་ནི་འདི་ལྟ་སྟེ།</s>
    <s id="1:1543">དད་པའི་སྟོབས་དང་།</s>
    <s id="1:1544">བརྩོན་འགྲུས་ཀྱི་སྟོབས་དང་།</s>
    <s id="1:1545">དྲན་པའི་སྟོབས་དང་།</s>
    <s id="1:1546">ཏིང་ངེ་འཛིན་གྱི་སྟོབས་དང་།</s>
    <s id="1:1547">ཤེས་རབ་ཀྱི་སྟོབས་སོ། །</s>
    <s id="1:1548">དེ་ལ་དད་པའི་སྟོབས་གང་ཞེ་ན། </s>
    <s id="1:1549">གང་མོས་པ་དད་པ་མགོ་གཅིག་པ་མི་རྫི་བ་སྟེ་</s>
    <s id="1:1550">གལ་ཏེ་དེའི་དྲུང་དུ་ [186a.2]བདུད་སྡིག་ཅན་སངས་རྒྱས་ཀྱི་གཟུགས་སུ་བསྒྱུར་ཏེ་འོངས་ནས།</s>
    <s id="1:1551">ཆོས་ཀྱི་ཡེ་ཤེས་ལ་དད་པ་གང་ཡང་རུང་བ་ལ་ལ་ཞིག་གིས་ཆོས་འདི་དག་ནི་སངས་རྒྱས་ཀྱི་ཆོས་མ་ཡིན་ནོ། ། ཞེས་འབྲལ་བར་བྱེད། འདུན་པ་ཟློག་པར་བྱེད་ཀྱང་ཡོངས་སུ་བརྟག་པ་བཟུང་ན་</s>
    <s id="1:1552">འབྱུང་བ་ཆེན་པོ་བཞི་རྣམས་ [186a.3]ནི་གཞན་དུ་འགྱུར་གྱི།</s>
    <s id="1:1553">དད་པའི་སྟོབས་ལ་མོས་པའི་བྱང་ཆུབ་སེམས་དཔའ་ནི་དེ་ལྟ་མ་ཡིན་ནོ། ། དེ་ལྟར་བྱང་ཆུབ་སེམས་དཔའ་སྟོབས་ལས་འབྲལ་བར་མི་ནུས་པ་དེ་ནི་དད་པའི་སྟོབས་སོ། །</s>
    <s id="1:1554">དེ་ལ་བྱང་ཆུབ་སེམས་དཔའི་བརྩོན་འགྲུས་ཀྱི་སྟོབས་གང་ཞེ་ན། </s>
    <s id="1:1555">གང་བརྩོན་འགྲུས་རྩོམ་ [186a.4]ཞིང་དགེ་བའི་ཆོས་གང་དང་གང་ལ་མངོན་པར་སྦྱོར་བ་དེ་དང་</s>
    <s id="1:1556">དེ་དག་ལ་བརྟན་པའི་སྟོབས་ཀྱི་མཐུ་ཐོབ་ཀྱང་གནས་དེར་མ་བསྒྲལ་གྱི་བར་དུ་ སྟོབས་ཀྱི་མཐུ་དེ་ལ་ལྷ་དང་བཅས་པའི་འཇིག་རྟེན་རྣམས་ཀྱིས་རྣམ་པར་བཟློག་པ་འམ་བསྟན་པ་འམ། རྣམ་པར་བསླང་བར་མི་ནུས་ཏེ་</s>
    <s id="1:1557">དེ་ནི་བྱང་ཆུབ་སེམས་ [186a.5]དཔའི་བརྩོན་འགྲུས་ཀྱི་སྟོབས་ཞེས་བྱའོ། །</s>
    <s id="1:1558">དེ་ལ་བྱང་ཆུབ་སེམས་དཔའི་དྲན་པའི་སྟོབས་གང་ཞེ་ན། </s>
    <s id="1:1559">ཆོས་གང་དག་ལ་དྲན་པ་ཉེ་བར་གཞག་པས་སེམས་ཉེ་བར་གཞག་པ་སྟེ། </s>
    <s id="1:1560">དེ་ནི་ཉོན་མོངས་པ་གང་ཡང་རུང་བ་དག་གིས་གཏོར་བ་འམ་གཡེང་བར་མི་ནུས་ཏེ། </s>
    <s id="1:1561">དྲན་པའི་སྟོབས་བསྐྱེད་པ་ [186a.6]དེས་ཉོན་མོངས་པ་ཐམས་ཅད་འཛོམས་ཤིང་</s>
    <s id="1:1562">དྲན་པ་དེ་ཡང་མི་ཆོམས་པ་སྟེ།</s>
    <s id="1:1563">དེ་ནི་བྱང་ཆུབ་སེམས་དཔའི་དྲན་པའི་སྟོབས་ཞེས་བྱའོ། །</s>
    <s id="1:1564">དེ་ལ་བྱང་ཆུབ་སེམས་དཔའི་ཏིང་ངེ་འཛིན་གྱི་སྟོབས་གང་ཞེ་ན། </s>
    <s id="1:1565">གང་འདུ་འཛི་ཐམས་ཅད་དབེན་པར་སྤྱོད་པ་སྟེ། </s>
    <s id="1:1566">གང་དག་གི་ལམ་གྱི་སྒྲ་ཐམས་ཅད་ལ་ [186a.7]ཡང་རྟོག་ལ་</s>
    <s id="1:1567">དེའི་བསམ་གཏན་དང་པོའི་སྒྲའི་ཚེར་མ་ལ་སྒྲིབ་པར་མི་བྱེད་པ་དང་།</s>
    <s id="1:1568">དགེ་བར་རྟོག་པ་ལ་ཡང་རྣམ་པར་རྟོག་མོད་ཀྱི་བསམ་གཏན་གཉིས་པ་ལ་ཡང་སྒྲིབ་པར་མི་འགྱུར་བ་དང་།</s>
    <s id="1:1569">དེ་དགའ་བ་དང་། བདེ་བ་སྐྱེས་ཏེ་གནས་མོད།</s>
    <s id="1:1570">དེའི་བསམ་གཏན་གསུམ་པ་ལ་ཡང་སྒྲིབ་པར་མི་ [186b.1]འགྱུར་བ་དང་།</s>
    <s id="1:1571">དེ་སེམས་ཅན་ཡོངས་སུ་སྨིན་པར་བྱ་བ་དང་། དམ་པའི་ཆོས་ཡོངས་སུ་གཟུང་བར་བྱ་བའི་ཕྱིར་བཏང་སྙོམས་པ་ཡང་མ་ཡིན་མོད་ཀྱི།</s>
    <s id="1:1572">བསམ་གཏན་བཞི་པ་ལ་ཡང་སྒྲིབ་པར་མི་འགྱུར་བ་སྟེ།</s>
    <s id="1:1573">དེ་བསམ་གཏན་དེ་བཞི་ལ་གནས་ན་བསམ་གཏན་དང་། རྣམ་ [186b.2]པར་ཐར་པས་གཞོམ་པར་མི་ནུས་ཏེ། </s>
    <s id="1:1574">དེ་ནི་ཏིང་ངེ་འཛིན་གྱི་གནས་ཀྱང་མི་གཏོང་ལ་ཏིང་ངེ་འཛིན་གྱི་དབང་གིས་ཀྱང་མི་སྐྱེ་བ་སྟེ། </s>
    <s id="1:1575">དེ་ནི་བྱང་ཆུབ་སེམས་དཔའི་ཏིང་ངེ་འཛིན་གྱི་སྟོབས་སོ། །</s>
    <s id="1:1576">དེ་ལ་བྱང་ཆུབ་སེམས་དཔའི་ཤེས་རབ་ཀྱི་སྟོབས་གང་ཞེ་ན། </s>
    <s id="1:1577">གང་འཇིག་རྟེན་དང་འཇིག་ [186b.3]རྟེན་ལས་འདས་པའི་ཆོས་རྣམས་ཀྱིས་མི་ཆོམས་པའི་ཡེ་ཤེས་ཏེ།  བྱང་ཆུབ་སེམས་དཔའ་སྐྱེས་མ་ཐག་ཏུ་བཟོའི་གནས་འཇིག་རྟེན་ན་ཇི་སྙེད་སྤྱོད་པ་དམ་པ་དང་། དགའ་བར་བྱེད་པ་དང་། རྙེད་དཀའ་བ་དེ་དག་ཐམས་ཅད་སློབ་དཔོན་མེད་པར་མངོན་དུ་འགྱུར་ཏེ།</s>
    <s id="1:1578">གང་འཇིག་ [186b.4]རྟེན་ལས་འདས་པ་དག་ཀྱང་གང་གིས་འཇིག་རྟེན་དག་སྒྲོལ་བར་བྱེད་དེ། </s>
    <s id="1:1579">དེ་དག་བྱང་ཆུབ་སེམས་དཔའི་ཤེས་རབ་དང་།</s>
    <s id="1:1580">ཡེ་ཤེས་ཀྱི་སྟོབས་ཀྱིས་བྱུང་བ་ལྷ་དང་མི་རྣམས་ཀྱིས་མི་ཆོམས་པ་སྟེ། དེ་ནི་བྱང་ཆུབ་སེམས་དཔའི་ཤེས་རབ་ཀྱི་སྟོབས་སོ། །</s>
    <s id="1:1581">འདི་ནི་ཡན་ལག་ལྔ་པའི་ལམ་ [186b.5]གཞན་ནོ། ། དེ་ལྟར་ན་བྱང་ཆུབ་སེམས་དཔའ་ཡན་ལག་ལྔ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1582">གཞན་ཡང་མདོར་བསྡུ་ན་བྱང་ཆུབ་སེམས་དཔའ་རྣམས་ཀྱི་ལམ་ནི་མགོ་གཅིག་པ་སྟེ།  དེ་ནས་ལམ་བགྲོད་པ་གཅིག་པའོ། །</s>
    <s id="1:1583">འདི་ལྟ་སྟེ་བྱང་ཆུབ་སེམས་དཔའ་གཅིག་པུ་གཉིས་ [186b.6]སུ་མེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་གྲོགས་མེད་པར་</s>
    <s id="1:1584">ཤིན་ཏུ་བརྩོན་པའི་སྟོབས་ཀྱི་མཐུ་ཡོངས་སུ་གཟུང་བའི་བསམ་པས་གོ་ཆ་བགོས་པ་སྟེ།</s>
    <s id="1:1585">གཞན་གྱིས་མ་བསྟན་པ། གཞན་གྱིས་དྲིང་མི་འཇོག་པ།</s>
    <s id="1:1586">བདག་ཉིད་བྱེད་པ། བདག་གིས་སྟོབས་ཀྱིས་ཡང་དག་པར་འཕགས་ [186b.7]པ་སྟེ།</s>
    <s id="1:1587">དེ་ལྟར་གོ་ཆ་སྲབ་བགོས་ནས་</s>
    <s id="1:1588">གང་སེམས་ཅན་ཐམས་ཅད་ཀྱིས་མ་ཐོབ་པ་དེ་བདག་གིས་ཐོབ་པར་བྱའོ། །</s>
    <s id="1:1589">གང་འཕགས་པ་ཐམས་ཅད་དང་། གང་ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་ཐམས་ཅད་ཀྱིས་མ་ཐོབ་པ་དེ་བདག་གིས་ཐོབ་པར་བྱའོ། །</s>
    <s id="1:1590">སྦྱིན་པ་ནི་ངའི་ [187a.1]གྲོགས་མ་ཡིན་གྱི། ང་ནི་སྦྱིན་པའི་གྲོགས་སོ། །</s>
    <s id="1:1591">ཚུལ་ཁྲིམས་དང་།</s>
    <s id="1:1592">བཟོད་པ་དང་།</s>
    <s id="1:1593">བརྩོན་འགྲུས་དང་།</s>
    <s id="1:1594">བསམ་གཏན་དང་།</s>
    <s id="1:1595">ཤེས་རབ་ནི་ངའི་གྲོགས་མ་ཡིན་གྱི་ང་ནི་དེ་དག་གི་གྲོགས་སོ། །</s>
    <s id="1:1596">ང་ནི་ཕ་རོལ་ཏུ་ཕྱིན་པ་རྣམས་ཀྱིས་བསླང་བར་བྱ་བ་མ་ཡིན་གྱི།</s>
    <s id="1:1597">ཕ་ [187a.2]རོལ་ཏུ་ཕྱིན་པ་རྣམས་ངས་བསླང་བར་བྱའོ། །</s>
    <s id="1:1598">གོང་མ་བཞིན་དུ་སྦྱར་ཏེ།  དགེ་བའི་རྩ་བ་ཐམས་ཅད་ལ་རྒྱས་པར་ཤེས་པར་བྱའོ། ། ང་ནི་དགེ་བའི་རྩ་བ་ཐམས་ཅད་ཀྱིས་བསླང་བར་བྱ་བ་མ་ཡིན་གྱི། དགེ་བའི་རྩ་བ་ཐམས་ཅད་ངས་བསླང་བར་བྱའོ། །</s>
    <s id="1:1599">ཞེས་དེ་ལྟ་བུའི་ཆོས་རྣམས་ལ་གྲོགས་མེད་ཅིང་ [187a.3]ང་གཅིག་པུ་གཉིས་སུ་མེད་པར་</s>
    <s id="1:1600">རྡོ་རྗེའི་གདན་ལ་འདུག་ནས་བདུད་སྟོབས་དང་བཅས་པ་བཏུལ་ཏེ།</s>
    <s id="1:1601">སྐད་ཅིག་གཅིག་དང་ལྡན་པའི་ཤེས་རབ་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་བྱའོ། །</s>
    <s id="1:1602">ཞེས་དེ་ལ་ངེས་པར་རྟོགས་པ་བསམ་པའི་སྦྱོར་བ་དེ་ནི། བྱང་ཆུབ་ [187a.4]སེམས་དཔའི་ལམ་བགྲོད་པ་གཅིག་པུ་ཞེས་བྱ་སྟེ།  དེ་ལྟར་ན་བྱང་ཆུབ་སེམས་དཔའི་ལམ་བགྲོད་པ་གཅིག་པུ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། ། དེ་ནི་བྱང་ཆུབ་སེམས་དཔའ་རྣམས་ཀྱི་ལམ་ལ་མཁས་པ་སྟེ།  དེ་ལྟར་ན་བྱང་ཆུབ་སེམས་དཔའ་རྣམས་ཀྱི་ལམ་ལ་མཁས་པ་ཤེས་རབ་ [187a.5]ཀྱི་ཕ་རོལ་ཏུ་ཕྱིན་པ་ལ་སྤྱོད་དོ། །</s>
    <s id="1:1603">དེ་ལ་བྱང་ཆུབ་སེམས་དཔའ་རྣམས་ཀྱི་རྟེན་ཅིང་འབྲེལ་བར་འབྱུང་བ་ལ་མཁས་པ་གང་ཞེ་ན། </s>
    <s id="1:1604">འདི་ལྟར་བྱང་ཆུབ་སེམས་དཔའ་གཅིག་པུ་དབེན་པར་སོང་སྟེ། </s>
    <s id="1:1605">ནང་དུ་ཡང་དག་བཞག་ནས་འདི་ལྟར་སེམས་ལ་རྟོག་པ་སྐྱེ་སྟེ།  སྡུག་བསྔལ་གྱི་ཕུང་པོ་ཆེན་པོ་འདི་གང་ལས་འབྱུང་བར་འགྱུར་སྙམ་ [187a.6]པ་དང་། དེ་འདི་ལྟར་སེམས་ཏེ།</s>
    <s id="1:1606">ཚུལ་བཞིན་མ་ཡིན་པ་བྱུང་བའི་ཕྱིར་མ་རིག་པ་འབྱུང་། </s>
    <s id="1:1607">མ་རིག་པ་བྱུང་བའི་ཕྱིར་འདུ་བྱེད་འབྱུང་། </s>
    <s id="1:1608">འདུ་བྱེད་བྱུང་བའི་ཕྱིར་རྣམ་པར་ཤེས་པ་འབྱུང་། </s>
    <s id="1:1609">རྣམ་པར་ཤེས་པ་བྱུང་བའི་ཕྱིར་མིང་དང་གཟུགས་འབྱུང་། </s>
    <s id="1:1610">མིང་དང་གཟུགས་བྱུང་བའི་ཕྱིར་སྐྱེ་མཆེད་དྲུག་འབྱུང་། </s>
    <s id="1:1611">སྐྱེ་མཆེད་དྲུག་བྱུང་བའི་ཕྱིར་རེག་པ་ [187a.7]འབྱུང་། </s>
    <s id="1:1612">རེག་པ་བྱུང་བའི་ཕྱིར་ཚོར་བ་འབྱུང་། </s>
    <s id="1:1613">ཚོར་བ་བྱུང་བའི་ཕྱིར་སྲེད་པ་འབྱུང་། </s>
    <s id="1:1614">སྲེད་པ་བྱུང་བའི་ཕྱིར་ལེན་པ་འབྱུང་། </s>
    <s id="1:1615">ལེན་པ་བྱུང་བའི་ཕྱིར་སྲིད་པ་འབྱུང་། </s>
    <s id="1:1616">སྲིད་པ་བྱུང་བའི་ཕྱིར་སྐྱེ་བ་འབྱུང་། </s>
    <s id="1:1617">སྐྱེ་བ་བྱུང་བའི་ཕྱིར་རྒ་ཤི་འབྱུང་།  རྒ་ཤི་བྱུང་བའི་ཕྱིར་མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་།</s>
    <s id="1:1618">འཁྲུག་པ་ [187b.1]རྣམས་འབྱུང་བར་འགྱུར་རོ་སྙམ་མོ། །</s>
    <s id="1:1619">དེ་ཡང་འདི་ལྟར་སེམས་ཏེ།</s>
    <s id="1:1620">ཇི་ལྟར་མི་གཡོ་བ་དང་།</s>
    <s id="1:1621">མི་བྱེད་པ་དང་།</s>
    <s id="1:1622">བདག་པོ་མེད་པ་དང་།</s>
    <s id="1:1623">དགེ་བའི་རྒྱུ་ལས་བྱུང་བ་དང་།</s>
    <s id="1:1624">མི་དགེ་བའི་རྒྱུ་ལས་བྱུང་བ་དང་།</s>
    <s id="1:1625">མི་གཡོ་བའི་རྒྱུ་ལས་བྱུང་བ་དང་།</s>
    <s id="1:1626">མྱ་ངན་ལས་འདས་པའི་རྒྱུ་ལས་བྱུང་བའི་ཆོས་ དེ་དག་ཐམས་ [187b.2]ཅད་རྐྱེན་ལས་བྱུང་བ་སྟེ།</s>
    <s id="1:1627">གང་ཡང་ལས་ཀྱི་རྒྱུ་གང་དག་གིས་སེམས་ཅན་གང་དག་གི་དབང་པོའི་རྒྱུ་ཚད་མ་དང་། ལྷག་པའི་ཆོ་གའི་རྒྱུ་ཚད་མའི་འབྲས་བུའི་རྒྱུ་འགྲུབ་པ་དང་། དེ་ལྟར་ཟིན་པ་དང་། མ་ཟིན་པ་ལས་གང་རྒྱུ་འདུས་པ་བྱུང་བ་</s>
    <s id="1:1628">དེ་ཐམས་ཅད་རབ་ཏུ་ཤེས་པ་སྟེ།</s>
    <s id="1:1629">དེ་ནི་བྱང་ཆུབ་སེམས་དཔའི་རྟེན་ཅིང་འབྲེལ་པར་ [187b.3]འབྱུང་བ་ལ་མཁས་པ་ཞེས་བྱའོ། ། དེ་ཡང་གང་འགག་ཅེ་ན།</s>
    <s id="1:1630">ཚུལ་བཞིན་མ་ཡིན་པའི་ཡིད་ལ་བྱེད་པ་འགགས་པའི་ཕྱིར་མ་རིག་པ་འགག་གོ །</s>
    <s id="1:1631">མ་རིག་པ་འགགས་པའི་ཕྱིར་འདུ་བྱེད་འགག་པ་ནས་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་གི་བར་དུ་འགག་པར་འགྱུར་རོ། །ཞེས་དེ་སྙམ་དུ་ [187b.4]སེམས་ཏེ། </s>
    <s id="1:1632">དེ་ལྟར་གང་དེ་ལ་ཤེས་པ་དེ་ནི་རྟེན་ཅིང་འབྲེལ་བར་འབྱུང་བ་ལ་མཁས་པ་ཞེས་བྱའོ། །</s>
    <s id="1:1633">དེ་ཡང་ཆོས་ཐམས་ཅད་ནི་རྒྱུ་ལ་རག་ལས། རྐྱེན་ལ་རག་ལས། འདུས་པ་ལ་རག་ལས་པ་སྟེ།  གང་རྒྱུ་དང་། རྐྱེན་དང་། འདུས་པ་ལ་རག་ལས་པ་དེ་ནི་</s>
    <s id="1:1634">བདག་གི་བྱིན་གྱི་རླབས་མ་ཡིན། སྲོག་དང་གང་ [187b.5]ཟག་གི་བྱིན་གྱི་རླབས་མ་ཡིན་ཏེ། དེ་ལ་བགྲང་བ་གང་ཡང་མེད་དོ། ། ཞེས་དེ་ལྟར་སེམས་ཏེ།</s>
    <s id="1:1635">གང་དེ་ལྟར་སེམས་པ་དེ་ནི་རྟེན་ཅིང་འབྲེལ་པར་འབྱུང་བ་ལ་མཁས་པའོ། ། དེ་ལྟར་ན་བྱང་ཆུབ་སེམས་དཔའ་སངས་རྒྱས་ཀྱི་ཆོས་ཐམས་ཅད་བྱང་ཆུབ་ཀྱི་རྣམ་པའི་རྐྱེན་དུ་སློང་བར་བྱེད་ལ།</s>
    <s id="1:1636">[187b.6]རྐྱེན་དེ་དག་ལ་ཡང་ཟད་པ་དང་། འགག་པར་སོ་སོར་རྟོག་ལ།</s>
    <s id="1:1637">སེམས་ཅན་ལ་ལྟ་བའི་ཕྱིར་ཟད་པ་དང་འགག་པ་མ་ཡིན་པ་ཡང་ཐོབ་པར་བྱེད་པ་</s>
    <s id="1:1638">དེ་ནི་བྱང་ཆུབ་སེམས་དཔའི་རྟེན་ཅིང་འབྲེལ་པར་འབྱུང་བ་ལ་མཁས་པའོ། །</s>
    <s id="1:1639">དེ་ལ་བྱང་ཆུབ་སེམས་དཔའ་ཆོས་ཐམས་ཅད་ལ་མཁས་ [187b.7]པ་གང་ཞེ་ན། </s>
    <s id="1:1640">ཆོས་ཐམས་ཅད་ཅེས་བྱ་བ་ནི་འདི་ལྟ་སྟེ། </s>
    <s id="1:1641">འདུས་བྱས་དང་འདུས་མ་བྱས་སོ། །</s>
    <s id="1:1642">དེ་ལ་བྱང་ཆུབ་སེམས་དཔས་འདུས་བྱས་དང་། འདུས་མ་བྱས་ལ་མཁས་པར་བྱ་སྟེ། </s>
    <s id="1:1643">དེ་ལ་འདུས་བྱས་ལ་མཁས་པ་གང་ཞེ་ན། </s>
    <s id="1:1644">གང་ལུས་ཀྱི་འདུ་བྱེད་དང་། ངག་གི་འདུ་བྱེད་དང་། ཡིད་ [188a.1]ཀྱི་འདུ་བྱེད་དོ། ། གང་ལ་ལུས་དང་ངག་དང་། ཡིད་ཀྱི་དགེ་བའི་འདུ་བྱེད་ཀྱིས་</s>
    <s id="1:1645">འདུས་མ་བྱས་པའི་བྱང་ཆུབ་ལ་འདུས་མ་བྱས་པར་རྟོག་པས་</s>
    <s id="1:1646">ཐམས་ཅད་མཁྱེན་པ་ཉིད་དུ་སྔོ་བ་</s>
    <s id="1:1647">དེ་ནི་འདུས་མ་བྱས་ལ་མཁས་པའོ། །</s>
    <s id="1:1648">གཞན་ཡང་འདུས་བྱས་ལ་ [188a.2]མཁས་པ་ནི་</s>
    <s id="1:1649">འདི་ལྟ་སྟེ་གང་སྦྱིན་པའི་ཕ་རོལ་ཏུ་ཕྱིན་པ་དང་། ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱི་ཕ་རོལ་ཏུ་ཕྱིན་པ་དང་ཕ་རོལ་ཏུ་ཕྱིན་པ་ལྔ་རྣམས་སྡུད་པའོ། །</s>
    <s id="1:1650">གང་ཡང་འདུས་མ་བྱས་པའི་ཤེས་པས་ [188a.3]ཤེས་རབ་ཀྱི་ཕ་རོལ་ཏུ་ཕྱིན་པ་ལ་</s>
    <s id="1:1651">ཕ་རོལ་ཏུ་ཕྱིན་པ་ལྔ་རྣམས་ཀྱིས་སྨོད་པར་མི་བྱེད་ཅིང་</s>
    <s id="1:1652">ཕ་རོལ་ཏུ་ཕྱིན་པའི་ཚོགས་ཐམས་ཅད་ལ་མཁས་པ་དང་།</s>
    <s id="1:1653">ཟག་པ་མེད་པའི་བྱང་ཆུབ་དེ་ལ་མོས་པས་གང་ཐམས་ཅད་མཁྱེན་པ་ཉིད་དུ་སྔོ་བ་དེ་ནི་</s>
    <s id="1:1654">དེའི་འདུས་མ་བྱས་ལ་མཁས་པའོ། །</s>
    <s id="1:1655">གཞན་ [188a.4]ཡང་འདུས་བྱས་ལ་མཁས་པ་ནི་ སེམས་ཅན་ཐམས་ཅད་ལ་འོད་ཟེར་ཐོགས་པ་མེད་པ་དང་། བསྡུ་བ་བཞིས་སེམས་ཅན་སྡུད་པའོ། །</s>
    <s id="1:1656">གང་ཡང་སྙེམས་པ་མེད་པའི་ཕྱིར་སེམས་ཅན་ལ་བདག་མེད་པར་འཛིན་པ་དག་བསྡུ་བ་ལ་མཁས་ཤིང་</s>
    <s id="1:1657">འདུས་མ་བྱས་པའི་བྱང་ཆུབ་ལ་མོས་ [188a.5]ནས་ཐམས་ཅད་མཁྱེན་པ་ཉིད་དུ་སྔོ་བ་</s>
    <s id="1:1658">དེ་ནི་དེའི་འདུས་མ་བྱས་ལ་མཁས་པའོ། །</s>
    <s id="1:1659">གཞན་ཡང་འདུས་བྱས་ལ་མཁས་པ་ནི་</s>
    <s id="1:1660">གང་འཁོར་བའི་རྒྱུན་གྱི་ཀུན་ནས་སྦྱོར་བ་རྣམས་ཡང་དག་པར་མི་གཅོད་ལ་</s>
    <s id="1:1661">འཁོར་བའི་རྒྱུན་གྱི་ཉོན་མོངས་པ་རྣམས་ཡང་དག་པར་གཅོད་པ་དང་།</s>
    <s id="1:1662">བྱང་ཆུབ་ཏུ་ [188a.6]དམིགས་པའི་སྦྱོར་བ་རྣམས་རྒྱུན་ཆགས་པར་བྱེད་པ་དང་།</s>
    <s id="1:1663">སྦྱོར་བ་ཕྱོགས་གཅིག་པ་རྣམས་མི་སྡུད་པར་སྤྱོད་པ་</s>
    <s id="1:1664">དེ་ནི་འདུས་བྱས་ལ་མཁས་པ་ཞེས་བྱའོ། །</s>
    <s id="1:1665">གང་ཡང་སྟོང་པ་ཉིད་དང་།</s>
    <s id="1:1666">མཚན་མ་མེད་པ་དང་།</s>
    <s id="1:1667">སྨོན་པ་མེད་པའི་ཆོས་རྣམས་ལ་</s>
    <s id="1:1668">འདྲིས་པར་བྱ་བ་ཤེས་ཤིང་</s>
    <s id="1:1669">[188a.7]མངོན་སུམ་དུ་མཁས་པ་དང་།</s>
    <s id="1:1670">བྱང་ཆུབ་ཏུ་གཞན་གྱི་དྲིང་ལ་མི་འཇོག་ཅིང་འདུས་མ་བྱས་ཀྱང་མངོན་དུ་མི་བྱེད་པ་</s>
    <s id="1:1671">དེ་ནི་འདུས་མ་བྱས་ལ་མཁས་པའོ། །</s>
    <s id="1:1672">གཞན་ཡང་ཁམས་གསུམ་ན་སྤྱོད་ཀྱང་</s>
    <s id="1:1673">ཁམས་གསུམ་ན་སྤྱོད་པའི་ཉོན་མོངས་པ་རྣམས་ཀྱིས་མི་གོས་པ་</s>
    <s id="1:1674">དེ་ནི་དེའི་འདུས་བྱས་ལ་ [188b.1]མཁས་པའོ། །</s>
    <s id="1:1675">གང་ཡང་ཁམས་གསུམ་ལས་འབྱུང་བའི་ཡེ་ཤེས་རབ་ཏུ་ཤེས་ཀྱང་</s>
    <s id="1:1676">འབྱུང་བའི་ཁམས་སུ་མི་ལྟུང་བ་</s>
    <s id="1:1677">དེ་ནི་འདུས་མ་བྱས་ལ་མཁས་པ་ཞེས་བྱའོ། །</s>
    <s id="1:1678">གང་ཆོས་ཐམས་ཅད་ལ་མཁས་པ་ཞེས་བྱ་བ་ནི་</s>
    <s id="1:1679">ཐམས་ཅད་མཁྱེན་པ་ཉིད་ཀྱི་ཚིག་བླ་དགས་སོ། །</s>
    <s id="1:1680">གང་ཐམས་ [188b.2]ཅད་མཁྱེན་པ་ཉིད་ཀྱི་ཡེ་ཤེས་རྟོགས་པ་ཡོངས་སུ་རྫོགས་པ་ དེ་ནི་ཤེས་རབ་དང་། མཁས་པ་མེད་ན་འབྱུང་བར་མི་འགྱུར་བས་</s>
    <s id="1:1681">དེའི་ཕྱིར་ཆོས་ཐམས་ཅད་ལ་མཁས་པ་ཞེས་བྱ་སྟེ</s>
    <s id="1:1682">དེ་ལྟར་ན་བྱང་ཆུབ་སེམས་དཔའ་ཆོས་ཐམས་ཅད་ལ་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་ [188b.3]དོ། ། ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་སེམས་དཔའི་སྡེ་སྣོད་ལ་གནས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་ཤེས་རབ་རྣམ་པར་འབྱེད་པ་ལ་མཁས་ཤིང་</s>
    <s id="1:1683">མཁས་པ་བཅུ་པོ་དེ་དག་ལ་ཡང་མཁས་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ [188b.4]སྤྱོད་དོ། །</s>
    <s id="1:1684">དེ་ལ་ཤེས་རབ་ནི་གང་ཕ་རོལ་ཏུ་ཕྱིན་པ་རྣམས་ཀྱི་དོན་ནི་གང་ཞེ་ན། </s>
    <s id="1:1685">ཤེས་རབ་ཅེས་བྱ་བ་ནི་དགེ་བ་དང་མི་དགེ་བའི་ཆོས་རྣམས་རབ་ཏུ་ཤེས་པའོ། །</s>
    <s id="1:1686">ཤེས་རབ་ནི་ངེས་པར་འབྱེད་པའི་ཆ་དང་འཐུན་པའི་ཆོས་རྣམས་ཀྱི་མངོན་སུམ་མོ། ། འཕགས་པའི་ཆོས་མངོན་སུམ་དུ་གྱུར་པའི་ཕྱིར་ [188b.5]ཚད་མར་གྱུར་པ་ནི་ཤེས་རབ་བོ། ། ཆོས་ཡང་དག་པ་ཇི་ལྟ་བ་བཞིན་དུ་རྟོགས་པའི་ཕྱིར་ཚད་མར་གྱུར་པའོ། །</s>
    <s id="1:1687">ཤེས་རབ་ནི་ལྟ་བར་གྱུར་པ་ཐམས་ཅད་དང་། ཀུན་ནས་ལྡང་བ་དང་། སྒྲིབ་པ་དང་། སྒྲིབ་པར་བྱེད་པའི་ཆོས་རྣམས་རབ་ཏུ་རྟོགས་པའོ། །</s>
    <s id="1:1688">ཤེས་རབ་ནི་འདོད་པ་དང་། ཚོལ་བ་དང་། སྨོན་ [188b.6]ལམ་ཐམས་ཅད་ཀྱི་སྨོན་ལམ་དང་བྲལ་བའོ། །</s>
    <s id="1:1689">ཤེས་རབ་ནི་ཤིན་ཏུ་སྦྱངས་པའི་ཕྱིར་སིམ་པར་བྱེད་པའོ། །</s>
    <s id="1:1690">ཤེས་རབ་ནི་ཆོས་ཀྱི་དགའ་བ་ལ་དམིགས་པ་རྣམ་པར་མི་གཅོད་པའི་ཕྱིར་རབ་ཏུ་དགའ་བར་བྱེད་པའོ། །</s>
    <s id="1:1691">ཤེས་རབ་ནི་ཡེ་ཤེས་ཐམས་ཅད་མངོན་སུམ་དུ་གྱུར་པའི་ཕྱིར་རྟེན་པའོ། །</s>
    <s id="1:1692">ཤེས་ [188b.7]རབ་ནི་བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་ཀྱི་གནས་སོ། །</s>
    <s id="1:1693">ཤེས་རབ་ནི་ཐེག་པ་ཇི་ལྟ་བ་བཞིན་གྱི་འབྲས་བུ་རྟོགས་པའི་ཕྱིར་ཐོབ་པའི་མཚན་ཉིད་དོ། །</s>
    <s id="1:1694">ཤེས་རབ་ནི་རང་བཞིན་གྱིས་ཡེ་ཤེས་སྣང་བ་རབ་ཏུ་ཤེས་པའི་མཚན་ཉིད་དོ། །</s>
    <s id="1:1695">ཤེས་རབ་ནི་ཆུ་བོ་ཐམས་ཅད་ལས་སྒྲོལ་བའི་ཕྱིར་ [189a.1]རབ་ཏུ་སྒྲོལ་བའོ། །</s>
    <s id="1:1696">ཤེས་རབ་ནི་ཡང་དག་པར་གྱུར་པ་ལ་འདྲེན་པའོ། །</s>
    <s id="1:1697">ཤེས་རབ་ནི་དགེ་བའི་ཆོས་ཐམས་ཅད་རབ་ཏུ་འཛིན་པའོ། །</s>
    <s id="1:1698">ཤེས་རབ་ནི་ཉོན་མོངས་པའི་བག་ལ་ཉལ་ཐམས་ཅད་དང་བར་བྱེད་པའོ། །</s>
    <s id="1:1699">ཤེས་རབ་ནི་ཆོས་ཐམས་ཅད་ཀྱི་སྤྱི་བོ་ཐོབ་པའི་ [189a.2]མཆོག་གོ །</s>
    <s id="1:1700">ཤེས་རབ་ནི་རང་འབྱུང་བའི་ཡེ་ཤེས་རྟོགས་པར་བྱ་བ་ལ་དམ་པའོ། །</s>
    <s id="1:1701">ཤེས་རབ་ནི་ཁམས་གསུམ་དང་མ་འདྲེས་པས་རྒྱུ་བ་དང་བྲལ་བའོ། །</s>
    <s id="1:1702">ཤེས་རབ་ནི་འཕགས་པ་ཐམས་ཅད་ཀྱིས་ཤིན་ཏུ་བཟུང་བའོ། །</s>
    <s id="1:1703">ཤེས་རབ་ནི་མཚན་མར་ཡོངས་སུ་རྟོག་པ་ཐམས་ [189a.3]ཅད་སྤངས་པས་སྨོན་ལམ་རྣམ་པར་ཆད་པའོ། །</s>
    <s id="1:1704">ཤེས་རབ་ནི་མུན་པ་མུན་གནག་དང་བྲལ་བས་བག་མེད་པའི་གཉེན་པོའོ། ། ཤེས་རབ་ནི་རྣལ་འབྱོར་སྤྱོད་པའི་ས་ལ་གནས་པ་ཐམས་ཅད་ཀྱི་སྦྱོར་བའོ། །</s>
    <s id="1:1705">ཤེས་རབ་ནི་ཐམས་ཅད་མཁྱེན་པའི་ཡེ་ཤེས་ཀྱི་ལམ་ལ་ [189a.4]གནས་པ་རྣམས་ཀྱི་རབ་ཏུ་འདྲེན་པའོ། །</s>
    <s id="1:1706">ཤེས་རབ་ནི་མ་རིག་པའི་རླུང་གི་མུན་པ་རབ་རིབ་ཀྱི་སྤྲིན་འཇོམས་པར་བྱས་པས་སྣང་བར་བྱེད་པའོ། །</s>
    <s id="1:1707">ཤེས་རབ་ནི་མིག་ལ་ཇི་ལྟར་མོས་པ་རྣམས་ཀྱི་མིག་ཐམས་ཅད་སྦྱིན་པར་བྱེད་པའོ། །</s>
    <s id="1:1708">ཤེས་རབ་ནི་མིག་དང་གཟུགས་ཀྱི་ལམ་ལས་ [189a.5]འདས་པའི་ཕྱིར་ཟག་པ་མེད་པའོ། །</s>
    <s id="1:1709">ཤེས་རབ་ནི་དབེན་པ་ལས་བྱུང་བ་དོན་དམ་པའོ། ། ཤེས་རབ་ནི་ཤིན་ཏུ་དུལ་བའི་ཕྱིར་མི་འཁྲུགས་པའོ། །</s>
    <s id="1:1710">ཤེས་རབ་ནི་ཡེ་ཤེས་ཀྱི་སྒོའི་སྣང་བའོ། །</s>
    <s id="1:1711">ཤེས་རབ་ནི་ཐམས་ཅད་རྒྱུ་བ་མི་ཟད་པའོ། །</s>
    <s id="1:1712">ཤེས་རབ་ནི་རྟེན་ཅིང་འབྲེལ་པར་འབྱུང་བ་ལ་འཇུག་ [189a.6]པར་མཐོང་བའི་ཕྱིར་འགལ་བ་མེད་པའོ། །</s>
    <s id="1:1713">ཤེས་རབ་ནི་ལེན་པའི་འཆིང་བ་ཐམས་ཅད་གཅོད་པར་བྱེད་པས་ཐར་པའི་ལམ་མོ། །ཤེས་རབ་ནི་སྒྲིབ་པར་བྱེད་པའི་ཕྱིར་ཆོས་ཐམས་ཅད་དང་ལྷན་ཅིག་ཏུ་མི་གནས་པས་མ་འདྲེས་པའོ། །</s>
    <s id="1:1714">ཤཱ་རིའི་བུ་དེ་ལྟ་བས་ན་སེམས་ཅན་ཐམས་ཅད་ཀྱི་སེམས་དང་སྤྱོད་པ་ཇི་སྙེད་ [189a.7]པ་བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ལས་དང་། ཡེ་ཤེས་ཀྱི་སྤྱོད་པ་ཡང་དེ་སྙེད་དོ། །</s>
    <s id="1:1715">སེམས་ཅན་ཐམས་ཅད་ཀྱི་བསམ་པ་ཇི་སྙེད་པ་བྱང་ཆུབ་སེམས་དཔའི་ཤེས་རབ་ཀྱི་སྤྱོད་པ་དང་ཡེ་ཤེས་ཀྱང་དེ་སྙེད་དོ། </s>
    <s id="1:1716">སེམས་ཅན་ཐམས་ཅད་ཀྱི་ཉོན་མོངས་པའི་སྒོ་ཇི་སྙེད་པ་</s>
    <s id="1:1717">བྱང་ཆུབ་སེམས་དཔའི་ཤེས་རབ་ལ་ [189b.1]འཇུག་པའི་སྒོ་ཡང་དེ་སྙེད་དོ། །</s>
    <s id="1:1718">ཉན་ཐོས་དང་རང་སངས་རྒྱས་དང་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡོངས་སུ་ཤེས་པ་ཇི་སྙེད་པ་ཤེས་རབ་གནས་པའི་གནས་ཀྱང་དེ་སྙེད་དེ། </s>
    <s id="1:1719">བྱང་ཆུབ་སེམས་དཔས་ཐམས་ཅད་ལ་བསླབ་པར་བྱ་སྟེ།  དེ་ནི་བྱང་ཆུབ་སེམས་དཔའི་ཤེས་རབ་ [189b.2]ཅེས་བྱའོ། །</s>
    <s id="1:1720">དེ་ལ་ཕ་རོལ་ཏུ་ཕྱིན་པའི་དོན་གང་ཞེ་ན།  ཤེས་རབ་གང་ཡིན་པ་ཕ་རོལ་ཏུ་ཕྱིན་པའི་དོན་ཀྱང་དེ་ཡིན་ཏེ། དགེ་བའི་ཆོས་རྣམས་རབ་ཏུ་ཤེས་པ་དེ་ནི་ཕ་རོལ་ཏུ་ཕྱིན་པའི་དོན་ཞེས་བྱའོ། །</s>
    <s id="1:1721">གོང་མ་བཞིན་དུ་སྦྱར་ཏེ་ཕ་རོལ་ཏུ་ཕྱིན་པ་ཐམས་ཅད་ཀྱི་ཚིག་ཀྱང་དེ་བཞིན་དུ་དཔྱད་པར་བྱའོ། །</s>
    <s id="1:1722">གཞན་ཡང་བྱང་ [189b.3]ཆུབ་སེམས་དཔའི་སྤྱོད་པའི་ཁྱད་པར་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1723">གཞན་ཡང་ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1724">འདུས་བྱས་དང་འདུས་མ་བྱས་པའི་ཆོས་ལ་མངོན་པར་མ་ཆགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1725">འཁོར་བའི་ [189b.4]ཉེས་པ་ཁོང་དུ་ཆུད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1726">ཟད་མི་ཤེས་པའི་ཆོས་ཀྱི་མཛོད་སྟོན་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1727">སྒྲིབ་པ་མེད་པའི་རྣམ་པར་ཐར་པ་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1728">སྦྱིན་པ་མཉམ་པ་ཉིད་དང་། ཚུལ་ཁྲིམས་དང་། བཟོད་པ་དང་། [189b.5]བརྩོན་འགྲུས་དང་། བསམ་གཏན་དང་། ཤེས་རབ་མཉམ་པ་ཉིད་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1729">རྣམ་པར་ངེས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སེམས་ཅན་ཐམས་ཅད་ཀྱི་ཁམས་ལ་འཇུག་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། མི་སྐྱེ་བའི་ཆོས་ལ་བཟོད་པ་ཡོངས་སུ་ [189b.6]རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། ཕྱིར་མི་ལྡོག་པའི་ས་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1730">སངས་རྒྱས་ཀྱི་ཞིང་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སེམས་ཅན་ཡོངས་སུ་སྨིན་པར་བྱ་བའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། བྱང་ཆུབ་ཀྱི་སྙིང་པོ་ཡང་ [189b.7]དག་པར་ཐོབ་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། བདུད་ཐམས་ཅད་རབ་ཏུ་བཏུལ་བའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །</s>
    <s id="1:1731">གཞན་ཡང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་གཞོག་པར་བྱེད་པའི་དོན་ནི་ཕ་རོལ་ཏུ་ཕྱིན་ [190a.1]པའི་དོན་ཏོ། །</s>
    <s id="1:1732">ཤཱ་རིའི་བུ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་བསླབས་ན་ཕ་རོལ་ཏུ་ཕྱིན་པ་ཐམས་ཅད་ཀྱི་ཕ་རོལ་ཏུ་སོན་པར་འགྱུར་རོ། །</s>
    <s id="1:1733">ཤཱ་རིའི་བུ་དེ་བས་ན་ཐེག་པ་ཆེན་པོ་ལ་གནས་པའི་རིགས་ཀྱི་བུ་འམ་རིགས་ཀྱི་བུ་མོས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་ [190a.2]གྲངས་འདི་བླང་བར་བྱ། གཟུང་བར་བྱ། བཀླག་པར་བྱ། གཞན་ལ་ཡང་བཤད་པར་བྱ།  རྒྱ་ཆེར་རབ་ཏུ་བསྟན་པར་བྱའོ། ། དེ་ཅིའི་ཕྱིར་ཞེ་ན། ཤཱ་རིའི་བུ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན། བླངས། བཟུང་། བཀླགས། ཀུན་ཆུབ་པར་བྱས།  གཞན་ [190a.3]ལ་ཡང་བཤད།</s>
    <s id="1:1734">རྒྱ་ཆེར་ཡང་དག་པར་རབ་ཏུ་བསྟན་ན་ཡོན་ཏན་བཅུ་པོ་འདི་དག་འཐོབ་པར་འགྱུར་རོ། །</s>
    <s id="1:1735">བཅུ་གང་ཞེ་ན།འདི་ལྟ་སྟེ།</s>
    <s id="1:1736">ཚེ་རབས་གཞན་དུ་འཕོས་ནས་ཀྱང་བཟོའི་གནས་དང་ལས་ཀྱི་གནས་ཐམས་ཅད་ལ་རྟོགས་པར་ཁོང་དུ་ཆུད་པར་འགྱུར།</s>
    <s id="1:1737">རིགས་མཐོ་ཞིང་བཙུན་པར་འགྱུར། </s>
    <s id="1:1738">[190a.4]དབང་ཆེ་བར་གྲགས་པར་འགྱུར། </s>
    <s id="1:1739">ཚིག་བཙུན་པར་འགྱུར། </s>
    <s id="1:1740">ལོངས་སྤྱོད་ཆེ་བར་འགྱུར། </s>
    <s id="1:1741">ལྷ་དང་མི་རྣམས་ལ་ཕངས་པར་འགྱུར། </s>
    <s id="1:1742">འཁོར་ལོས་སྒྱུར་བའི་རྒྱལ་པོ་འཐོབ་པར་འགྱུར། </s>
    <s id="1:1743">ཚངས་པ་འཐོབ་པར་འགྱུར། </s>
    <s id="1:1744">ཐམས་ཅད་དུ་བྱང་ཆུབ་ཀྱི་སེམས་དང་མི་འབྲལ་བར་འགྱུར་ཏེ། </s>
    <s id="1:1745">ཡོན་ [190a.5]ཏན་གྱི་ཕན་ཡོན་འདི་བཅུ་འཐོབ་པར་འགྱུར་རོ། །དེ་གཞན་ཡང་ཡོན་ཏན་གྱི་ཕན་ཡོན་བཅུ་འཐོབ་པར་འགྱུར་ཏེ། </s>
    <s id="1:1746">བཅུ་གང་ཞེ་ན། འདི་ལྟ་སྟེ། </s>
    <s id="1:1747">གཅེར་བུ་པའི་རྩོད་པ་དང་། འདྲེས་པ་མ་ཡིན་པར་འགྱུར་བ་དང་།</s>
    <s id="1:1748">བདག་ཏུ་མི་ལྟ་བ་དང་།</s>
    <s id="1:1749">སེམས་ཅན་དུ་མི་ལྟ་བ་དང་།</s>
    <s id="1:1750">སྲོག་ཏུ་མི་ལྟ་བ་དང་།</s>
    <s id="1:1751">[190a.6]གང་ཟག་ཏུ་མི་ལྟ་བ་དང་།</s>
    <s id="1:1752">ཆད་པར་མི་ལྟ་བ་དང་།</s>
    <s id="1:1753">རྟག་པར་མི་ལྟ་བར་འགྱུར་བ་དང་།</s>
    <s id="1:1754">དངོས་པོ་ཐམས་ཅད་ལ་མི་ལྟ་བ་དང་།</s>
    <s id="1:1755">རབ་ཏུ་འབྱུང་བ་ལ་དགའ་བར་སེམས་བསྐྱེད་པ་འཐོབ་པ་དང་།</s>
    <s id="1:1756">ཐོས་པའི་ཚིག་འབྲུ་མྱུར་དུ་ཁོང་དུ་ཆུད་པར་འགྱུར་བ་སྟེ།</s>
    <s id="1:1757">ཡོན་ཏན་གྱི་ཕན་ཡོན་བཅུ་པོ་དེ་དག་འཐོབ་པར་ [190a.7]འགྱུར་རོ། །དེ་གཞན་ཡང་ཡོན་ཏན་གྱི་ཕན་ཡོན་བཅུ་འཐོབ་པར་འགྱུར་ཏེ། </s>
    <s id="1:1758">བཅུ་གང་ཞེ་ན།</s>
    <s id="1:1759">དྲན་པ་དང་ལྡན་པར་འགྱུར་བ་དང་།</s>
    <s id="1:1760">བློ་གྲོས་དང་ལྡན་པར་འགྱུར་བ་དང་།</s>
    <s id="1:1761">རྟོག་པ་དང་ལྡན་པར་འགྱུར་བ་དང་།</s>
    <s id="1:1762">མོས་པ་དང་ལྡན་པར་འགྱུར་བ་དང་། ཤེས་རབ་དང་ལྡན་པར་འགྱུར་བ་དང་།</s>
    <s id="1:1763">དལ་བ་ཕུན་སུམ་ [190b.1]ཚོགས་པ་རྙེད་པར་འགྱུར་བ་དང་།</s>
    <s id="1:1764">ཚེ་རབས་དྲན་པར་འགྱུར་བ་དང་།</s>
    <s id="1:1765">རང་བཞིན་གྱིས་འདོད་ཆགས་ཆུང་སྟེ</s>
    <s id="1:1766">འདོད་ཆགས་བདོ་བ་མ་ཡིན་ལ་དེ་ཤིན་ཏུ་འདོད་ཆགས་ཀྱི་གདུང་བས་ཡོངས་སུ་མི་གདུང་བ་དང་། རང་བཞིན་གྱིས་ཞེ་སྡང་ཆུང་སྟེ། </s>
    <s id="1:1767">ཞེ་སྡང་བདོ་བ་མ་ཡིན་ལ་དེ་ཤིན་ཏུ་ཞེ་སྡང་གི་ [190b.2]གདུང་བས་ཡོངས་སུ་མི་གདུང་བ་དང་། རང་བཞིན་གྱིས་གཏི་མུག་ཆུང་སྟེ། </s>
    <s id="1:1768">གཏི་མུག་བདོ་བ་མ་ཡིན་ལ་དེ་ཤིན་ཏུ་གཏི་མུག་གི་གདུང་བས་ཡོངས་སུ་གདུང་བར་མི་འགྱུར་བ་སྟེ། </s>
    <s id="1:1769">ཡོན་ཏན་གྱི་ཕན་ཡོན་བཅུ་པོ་དེ་དག་འཐོབ་པར་འགྱུར་རོ། །དེ་གཞན་ཡང་ཡོན་ཏན་གྱི་ཕན་ཡོན་བཅུ་འཐོབ་ [190b.3]པར་འགྱུར་ཏེ། </s>
    <s id="1:1770">བཅུ་གང་ཞེ་ན། འདི་ལྟ་སྟེ། </s>
    <s id="1:1771">ཤེས་རབ་ངོ་མཚར་དུ་འགྱུར། </s>
    <s id="1:1772">ཤེས་རབ་མྱུར་བར་འགྱུར། </s>
    <s id="1:1773">ཤེས་རབ་རྣོ་བར་འགྱུར། </s>
    <s id="1:1774">ཤེས་རབ་མགྱོགས་པར་འགྱུར། </s>
    <s id="1:1775">ཤེས་རབ་རྒྱ་ཆེ་བར་འགྱུར། </s>
    <s id="1:1776">ཤེས་རབ་ཟབ་པར་འགྱུར། </s>
    <s id="1:1777">ཤེས་རབ་ངེས་པར་འབྱེད་པར་འགྱུར། </s>
    <s id="1:1778">[190b.4]ཤེས་རབ་མ་ཆགས་པར་འགྱུར། </s>
    <s id="1:1779">དེ་བཞིན་གཤེགས་པ་མངོན་སུམ་དུ་མཐོང་ཞིང་མཐོང་ནས་</s>
    <s id="1:1780">ཚིགས་སུ་བཅད་པའི་དབྱངས་ཀྱིས་བསྟོད་པ་དང་།</s>
    <s id="1:1781">དེ་བཞིན་གཤེགས་པ་ལ་ཚུལ་བཞིན་གྱི་ཞུ་བ་ཡོངས་སུ་ཞུ་ཞིང་ཚུལ་བཞིན་གྱི་ཞུ་བ་ཞུས་ནས་ ལན་ལྡོན་པར་འགྱུར་བ་སྟེ།</s>
    <s id="1:1782">ཡོན་ [190b.5]ཏན་གྱི་ཕན་ཡོན་བཅུ་པོ་དེ་དག་འཐོབ་པར་འགྱུར་རོ། །དེ་གཞན་ཡང་ཡོན་ཏན་གྱི་ཕན་ཡོན་བཅུ་འཐོབ་པར་འགྱུར་ཏེ། </s>
    <s id="1:1783">བཅུ་གང་ཞེ་ན། འདི་ལྟ་སྟེ། </s>
    <s id="1:1784">དགེ་བའི་བཤེས་གཉེན་ཐམས་ཅད་མཉེས་པར་བྱས་པར་འགྱུར་བ་དང་།</s>
    <s id="1:1785">བདུད་ཀྱི་བཅིང་བ་ཐམས་ཅད་ལྷོད་པར་བྱས་པར་འགྱུར་ [190b.6]བ་དང་།</s>
    <s id="1:1786">དེས་བདུད་ཐམས་ཅད་ཚར་གཅོད་པར་འགྱུར་བ་དང་།</s>
    <s id="1:1787">ཉོན་མོངས་པ་ཐམས་ཅད་སྨད་པར་འགྱུར་བ་དང་།</s>
    <s id="1:1788">འདུ་བྱེད་ཐམས་ཅད་དུ་གཏོགས་པ་ལས་ཡིད་བསྐྱོད་པར་འགྱུར་བ་དང་།</s>
    <s id="1:1789">འགྲོ་བ་ངན་པར་འགྲོ་བའི་ལམ་ཐམས་ཅད་ལ་རྒྱབ་ཀྱིས་ཕྱོགས་པར་འགྱུར་བ་དང་།</s>
    <s id="1:1790">མྱ་ངན་ལས་འདའ་བར་ [190b.7]འགྱུར་བའི་ལམ་མངོན་དུ་འགྱུར་བ་དང་།</s>
    <s id="1:1791">འཁོར་བ་ཐམས་ཅད་ལས་སྒྲོལ་བའི་སྦྱིན་པ་བྱིན་པར་འགྱུར་བ་དང་།</s>
    <s id="1:1792">བྱང་ཆུབ་སེམས་དཔའ་ཐམས་ཅད་ཀྱི་ཆོ་གའི་རྗེས་སུ་ཞུགས་པར་འགྱུར་བ་དང་།</s>
    <s id="1:1793">སངས་རྒྱས་བཅོམ་ལྡན་འདས་ཐམས་ཅད་ཀྱི་བཀའི་རྗེས་སུ་ཞུགས་པར་འགྱུར་བ་སྟེ། ཡོན་ཏན་གྱི་ཕན་ཡོན་བཅུ་ [191a.1]པོ་དེ་དག་འཐོབ་པར་འགྱུར་རོ། །</s>
    <s id="1:1794">ཤཱ་རིའི་བུ་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན། བླངས།  བཟུང་། བཀླགས། ཀུན་ཆུབ་པར་བྱས།</s>
    <s id="1:1795">གཞན་ལ་ཡང་བཤད་ཅིང་རྒྱ་ཆེར་ཡང་དག་པར་རབ་ཏུ་བསྟན་ན་ ཡོན་ཏན་གྱི་ཕན་ཡོན་འདི་སྙེད་འཐོབ་ [191a.2]པར་འགྱུར་རོ། །</s>
    <s id="1:1796">དེ་ནས་བཅོམ་ལྡན་འདས་ཀྱིས་དོན་དེ་ཉིད་རྒྱས་པར་བསྟན་པའི་ཕྱིར་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
    <s id="1:1797">གང་དག་མདོ་སྡེའི་རྒྱལ་པོ་འདི་འཛིན་པ། །མཁས་པ་དེ་དག་ཤེས་རབ་མཐའ་ཡས་འགྱུར། ། ཆོས་དང་དོན་རྣམས་ལ་ཡང་མཁས་པར་འགྱུར། ། ཚིག་ཀྱང་ཁྱད་པར་ [191a.3]འཕགས་ཤིང་ཡི་གེ་རྫོགས། །</s>
    <s id="1:1798">གང་ཞིག་མདོ་སྡེའི་རྒྱལ་པོ་འདི་འཛིན་པ། །དེ་ནི་རབ་དགའ་ཤིན་ཏུ་མགུ་སྐྱེས་ནས། ། དགེ་སློང་དེ་ནི་འདིར་ཡང་ཆོས་འཆད་དེ། ། རྟག་ཏུ་ཆོས་ཀྱི་སྦྱིན་པ་བྱེད་པར་འགྱུར། ། སེམས་ཅན་རྣམས་ནི་མང་དུ་ཆོས་ཐོས་ནས། ། ཀྱེ་མའོ་ཡོན་ཏན་ཆེན་པོ་འཆད་བྱེད་པ། ། [191a.4]ནམ་ཞིག་བདག་ཅག་འདི་འདྲའི་ཆོས་སྟོན་ཅིང་། །</s>
    <s id="1:1799">མདོ་སྡེ་འདི་འདྲ་འཛིན་པར་འགྱུར་ཞེས་ཟེར། ། གང་དག་དེ་འདྲ་ཤེས་རབ་ལྡན་མཆོག་རྣམས། །ཆོས་རྣམས་གང་ལའང་ཞུམ་པར་མི་འགྱུར་ཏེ། །</s>
    <s id="1:1800">དྲན་དང་ཡེ་ཤེས་ཀྱིས་ནི་འཕགས་པ་དང་། །བླ་ན་མེད་པའི་ཡེ་ཤེས་ཚིག་སྟོན་འགྱུར། ། གང་དག་མདོ་ [191a.5]སྡེའི་རྒྱལ་པོ་འདི་འཛིན་པ། །དེ་ནི་འཕགས་པས་རྟག་བསྔགས་རྒྱལ་བས་གནང་། །</s>
    <s id="1:1801">ཆོས་ཚིག་ལེགས་པར་བཤད་པ་ཚོལ་བར་བྱེད། ། དེ་ནི་ཐོས་པས་རྟག་ཏུ་འཕགས་པར་འགྱུར། ། ཐོས་ནས་དོན་ནི་ཉེ་བར་འཛིན་པར་བྱེད། ། ཤེས་རབ་ལྡན་པ་འབྲུལ་མི་སྙེམས་ཏེ། །</s>
    <s id="1:1802">དོན་ལ་ལྟ་བས་རྟོགས་པ་འཕེལ་ [191a.6]བར་འགྱུར། ། དེ་ཡི་ཡེ་ཤེས་རྟག་ཏུ་ཚད་མེད་དོ། ། ཡེ་ཤེས་མཐའ་ཡས་དོན་ཀྱང་མཐའ་ཡས་ཏེ། ། སེམས་དཔའ་མཐའ་ཡས་དམ་པའི་དོན་ལ་མཁས། །</s>
    <s id="1:1803">དེ་ཡི་ཡོན་ཏན་ཕྱོགས་དང་ཕྱོགས་སུ་འགྲོ ། དེ་ཡི་ཐོས་པའི་ཡོན་ཏན་འདི་དག་གོ ། དེ་ཡི་འདོད་ཆགས་ཆུང་ལ་ཞེ་སྡང་ [191a.7]ཆུང་། ། དེ་ཡི་གཏི་མུག་ཤིན་ཏུ་རབ་ཏུ་ཆུང་། །</s>
    <s id="1:1804">སེམས་ཀྱང་ཤིན་ཏུ་དགའ་བ་རྙེད་པར་འགྱུར། ། དེ་ཡི་ཐོས་པའི་ཡོན་ཏན་འདི་དག་གོ ། ལོངས་སྤྱོད་རྙེད་ནས་རྒྱགས་པར་མི་འགྱུར་ཏེ། ། འདི་ལ་སྙིང་པོ་ཅི་ཞེས་དོན་ལ་རྟོག །</s>
    <s id="1:1805">ལོངས་སྤྱོད་སྙིང་པོ་མེད་པར་རབ་ཤེས་ནས། ། དེ་ནི་ལོངས་སྤྱོད་མི་ལྟ་ [191b.1]རབ་ཏུ་འབྱུང་། ། མངོན་པར་བྱུང་སྟེ་དགོན་པར་གནས། །རྟག་ཏུ་གཡེལ་བ་མེད་པ་དང་། །ཆོས་རྣམས་ཐོས་པས་མི་ངོམས་ཏེ། །</s>
    <s id="1:1806">ཆོས་སྦྱིན་པ་ལ་སེར་སྣ་མེད། ། འཇིག་རྟེན་མགོན་པོའི་དྲུང་ཉིད་དུ། །སོང་སྟེ་ཞུ་བ་ཞུ་བྱེད་པས། །དེ་ཕྱིར་དེ་ཡི་ཡེ་ཤེས་འཕེལ། ། དེ་ལ་དཀར་པོ་འབྲི་ [191b.2]བ་མེད། །</s>
    <s id="1:1807">ཤཱ་རིའི་བུ་དེ་ནི་བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།  བྱང་ཆུབ་སེམས་དཔའ་དེ་ལ་བརྩོན་པ་བྱང་ཆུབ་སེམས་དཔའི་སྤྱད་པ་སྤྱོད་དོ། ། དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པ་ཞེས་བྱའོ། །</s>
    <s id="1:1808">དེ་ལ་བསྡུ་བའི་དངོས་པོའི་རྗེས་སུ་འཇུག་པ་གང་ཞེ་ན།  [191b.3]འདི་བཞི་ནི་བྱང་ཆུབ་སེམས་དཔའ་རྣམས་ཀྱི་བསྡུ་བའི་དངོས་པོ་སྟེ།</s>
    <s id="1:1809">བསྡུ་བའི་དངོས་པོ་དེ་དག་གིས་བྱང་ཆུབ་སེམས་དཔའ་ཡུན་རིང་པོར་སེམས་ཅན་རྣམས་ཡང་དག་པར་སྡུད་པར་བྱེད་དོ། །</s>
    <s id="1:1810">བཞི་གང་ཞེ་ན། འདི་ལྟ་སྟེ།</s>
    <s id="1:1811">སྦྱིན་པ་དང་།</s>
    <s id="1:1812">སྙན་པར་སྨྲ་བ་དང་།</s>
    <s id="1:1813">དོན་བྱེད་པ་དང་།</s>
    <s id="1:1814">དོན་མཚུངས་ [191b.4]པ་སྟེ།</s>
    <s id="1:1815">དེ་དག་ནི་བསྡུ་བའི་དངོས་པོ་བཞི་ཞེས་བྱའོ། །</s>
    <s id="1:1816">དེ་ལ་སྦྱིན་པ་གང་ཞེ་ན།  འདི་ལྟ་སྟེ།</s>
    <s id="1:1817">ཟང་ཟིང་སྦྱིན་པ་དང་།</s>
    <s id="1:1818">མི་འཇིགས་པ་སྦྱིན་པ་དང་།</s>
    <s id="1:1819">ཆོས་སྦྱིན་པ་སྟེ། དེ་ནི་སྦྱིན་པའོ། །</s>
    <s id="1:1820">དེ་ལ་སྙན་པར་སྨྲ་བ་གང་ཞེ་ན། </s>
    <s id="1:1821">སློང་བ་དང་། ཆོས་ཉན་པ་ལ་སྙན་པར་སྨྲ་བའོ། །</s>
    <s id="1:1822">དེ་ལ་དོན་བྱེད་པ་ནི་བདག་དང་ [191b.5]གཞན་གྱི་བསམ་པ་ཡོངས་སུ་རྫོགས་པར་བྱེད་པའོ། །</s>
    <s id="1:1823">དོན་འཐུན་པ་ནི་ཐེག་པ་གང་ལ་ཡོན་ཏན་དུ་འདུ་ཤེས་པའི་ཐེག་པ་དང་།</s>
    <s id="1:1824">ཆོས་དེ་དག་ལ་འཛིན་པར་བྱེད་པའི་སེམས་ཅན་རྣམས་གཞོག་པའོ། །</s>
    <s id="1:1825">གཞན་ཡང་སྦྱིན་པ་ནི་གང་སློང་བ་ལ་ཡིད་དང་བར་བྱེད་པ་སྟེ་དེ་ནི་སྦྱིན་པ་ཞེས་བྱའོ། །</s>
    <s id="1:1826">སྙན་པར་སྨྲ་བ་ནི་ [191b.6]གང་སློང་བ་རྣམས་ལ་རིམ་གྲོ་བྱེད་པའོ། །</s>
    <s id="1:1827">དོན་བྱེད་པ་ནི་གང་གིས་སློང་བ་རྣམས་ཀྱི་དོན་དུ་འགྱུར་བའི་དོན་དེ་ཡོངས་སུ་ཐོབ་པར་བྱེད་པའོ། །</s>
    <s id="1:1828">དོན་མཚུངས་པ་ནི་གང་སློང་བ་ལ་དོན་མཚུངས་པའོ། ། གཞན་ཡང་སྦྱིན་པ་ནི་བསམ་པས་བཏང་བའོ། ། སྙན་པར་སྨྲ་བ་ནི་སྦྱོར་བ་ཡོངས་སུ་ཆད་པའོ། ། དོན་བྱེད་པ་ནི་ [191b.7]ལྷག་པའི་བསམ་པ་ལ་འགྱོད་པ་མེད་པའོ། ། དོན་འཐུན་པ་ནི་ཐེག་པ་ཆེན་པོ་ལ་བསྔོ་བའོ། །</s>
    <s id="1:1829">གཞན་ཡང་སྦྱིན་པ་ནི་བྱམས་པའི་རྗེས་སུ་ཞུགས་པའི་སེམས་ཀྱིས་བཏང་བའོ། །</s>
    <s id="1:1830">སྙན་པར་སྨྲ་བ་ནི་དགའ་ཞིང་རབ་ཏུ་དགའ་བ་ལ་ཞུགས་པའི་སེམས་མི་གཏོང་བའོ། །</s>
    <s id="1:1831">དོན་བྱེད་པ་ནི་སྙིང་རྗེ་ཆེན་པོའི་གོ་ཆ་བགོས་པའི་ [192a.1]སེམས་ཀྱིས་སེམས་ཅན་གྱི་བྱ་བ་ལ་བརྩོན་པའོ། །</s>
    <s id="1:1832">དོན་མཚུངས་པ་ནི་བཏང་སྙོམས་ལ་མཐོན་དམན་མེད་ཅིང་ཐམས་ཅད་མཁྱེན་པའི་ཡེ་ཤེས་ལ་བསྔོ་བའི་སེམས་སོ། །</s>
    <s id="1:1833">གཞན་ཡང་སྦྱིན་པ་ནི་གང་ཆོས་ཀྱིས་བཙལ་བའི་ལོངས་སྤྱོད་ཡོངས་སུ་གཏོང་བའོ། ། </s>
    <s id="1:1834">[192a.2]སྙན་པར་སྨྲ་བ་ནི་གང་ལ་སྦྱིན་པར་བྱེད་པ་དེ་ཆོས་ལ་འཛུད་པའོ། །</s>
    <s id="1:1835">དོན་བྱེད་པ་ནི་གང་བདག་གི་དོན་དང་གཞན་གྱི་དོན་ཡང་དག་པར་སྐྱེད་པའོ། །</s>
    <s id="1:1836">དོན་མཚུངས་པ་ནི་གང་སེམས་ཅན་ཐམས་ཅད་ཀྱི་དོན་གྱི་ཕྱིར་ཐམས་ཅད་མཁྱེན་པ་ཉིད་དུ་སེམས་བསྐྱེད་པའོ། །</s>
    <s id="1:1837">གཞན་ཡང་སྦྱིན་ [192a.3]པ་ནི་གང་ནང་དང་ཕྱིའི་ཆོས་རྣམས་ལ་བདོག་པ་ཐམས་ཅད་ཡོངས་སུ་གཏོང་བའོ། །</s>
    <s id="1:1838">སྙན་པར་སྨྲ་བ་ནི་གང་ཆོས་ཐམས་ཅད་ཀྱི་ཡོན་ཏན་གྱི་ཡེ་ཤེས་ལ་སློབ་དཔོན་གྱི་དཔེ་མཁྱུད་མེད་པའོ། །</s>
    <s id="1:1839">དོན་བྱེད་པ་ནི་གང་གིས་བདག་གི་དོན་བཏང་སྟེ། </s>
    <s id="1:1840">གཞན་གྱི་དོན་མྱོང་བར་བྱེད་པའོ། ། </s>
    <s id="1:1841">[192a.4]དོན་མཚུངས་པ་ཉིད་ནི་བྱང་ཆུབ་ལག་ཏུ་འོངས་པ་ལ་བལྟས་ནས་གཞན་ལ་སྦྱིན་པ་ན་ཡིད་མི་བདེ་བར་མི་འགྱུར་བའོ། །</s>
    <s id="1:1842">དེ་ལ་ཆོས་སྦྱིན་པ་གང་ཞེ་ན། </s>
    <s id="1:1843">གང་ཇི་ལྟར་ཐོས་པའི་ཆོས་རྣམས་སྟོན་པའོ། །</s>
    <s id="1:1844">དེ་ལ་སྙན་པར་སྨྲ་བ་གང་ཞེ་ན། </s>
    <s id="1:1845">གང་ཟང་ཟིང་མེད་པར་ཆོས་སྟོན་པའོ། །</s>
    <s id="1:1846">དོན་ [192a.5]བྱེད་པ་ནི་གང་ཕ་རོལ་ལ་ལུང་འབོགས་པ་དང་། ཁ་དོན་བྱེད་པ་དང་། འཆད་པ་དང་། སྟོན་པ་ལ་མི་སྐྱོ་བའོ། །</s>
    <s id="1:1847">དེ་ལ་དོན་མཚུངས་པ་ནི་གང་ཞེ་ན། </s>
    <s id="1:1848">གང་ཐམས་ཅད་མཁྱེན་པའི་སེམས་དང་མ་བྲལ་བར་ཆོས་ལ་འཛུད་པའོ། །</s>
    <s id="1:1849">གཞན་ཡང་སྦྱིན་པ་ནི་ཆོས་ཉེ་བར་འོངས་པ་རྣམས་ལ་མི་གཡེང་བར་ [192a.6]སྟོན་པའོ། །</s>
    <s id="1:1850">དེ་ལ་སྙན་པར་སྨྲ་བ་ནི་གང་རྒྱང་རིང་པོར་ཡང་སོང་སྟེ་དམ་པའི་ཆོས་སྟོན་པའོ། །</s>
    <s id="1:1851">དེ་ལ་དོན་བྱེད་པ་ནི་གང་ཆོས་འདོད་པས་ཆོས་སྨྲ་བ་རྣམས་གོས་དང་བྲལ་བར་གྱུར་ཏམ། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་དང་བྲལ་བར་གྱུར་ཏམ། [192a.7]ཅི་དགོས་པར་གྱུར་པ་དེ་ཐམས་ཅད་སྦྱིན་པར་བྱེད་པའོ། །</s>
    <s id="1:1852">དོན་མཚུངས་པ་ཉིད་ནི་ལྷག་པའི་བསམ་པར་ཞུགས་པའི་རྒྱུད་ཀྱི་ཆོས་སྟོན་པའོ། །</s>
    <s id="1:1853">གཞན་ཡང་ཆོས་ཀྱི་སྦྱིན་པ་ནི་གང་སྦྱིན་པ་ཐམས་ཅད་ཀྱི་ནང་ན་མཆོག་ཏུ་ཤེས་ནས་ཆོས་སྦྱིན་པར་བྱེད་པའོ། །</s>
    <s id="1:1854">དེ་ལ་སྙན་པར་སྨྲ་བ་ནི་གང་ཕན་པའི་དངོས་པོའི་ [192b.1]ཕྱིར་སྟོན་པའོ། །</s>
    <s id="1:1855">དོན་བྱེད་པ་ནི་གང་དོན་ལ་རྟོན་གྱི་ཚིག་འབྲུ་ལ་མི་རྟོན་པའོ། །</s>
    <s id="1:1856">དེ་ལ་དོན་མཚུངས་པ་ནི་གང་སངས་རྒྱས་ཀྱི་ཆོས་ཡོངས་སུ་བསྐང་བའི་ཕྱིར་ཆོས་སྟོན་པའོ། །</s>
    <s id="1:1857">གཞན་ཡང་སྦྱིན་པ་ནི་སྦྱིན་པའི་ཕ་རོལ་ཏུ་ཕྱིན་པའོ། །</s>
    <s id="1:1858">སྙན་པར་སྨྲ་བ་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། [192b.2]བཟོད་པའི་ཕ་རོལ་ཏུ་ཕྱིན་པའོ། །</s>
    <s id="1:1859">དོན་བྱེད་པ་ནི་གང་བརྩོན་འགྲུས་ཀྱི་ཕ་རོལ་ཏུ་ཕྱིན་པའོ། །</s>
    <s id="1:1860">དོན་མཚུངས་པ་ནི་བསམ་གཏན་གྱི་ཕ་རོལ་ཏུ་ཕྱིན་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པའོ། །</s>
    <s id="1:1861">གཞན་ཡང་སྦྱིན་པ་ནི་བྱང་ཆུབ་སེམས་དཔའ་སེམས་དང་པོ་བསྐྱེད་པ་རྣམས་ཀྱིའོ། །</s>
    <s id="1:1862">སྙན་པར་སྨྲ་བ་ནི་ [192b.3]བྱང་ཆུབ་སེམས་དཔའ་སྤྱོད་པ་ལ་ཞུགས་པ་རྣམས་ཀྱིའོ། །</s>
    <s id="1:1863">དོན་བྱེད་པ་ནི་གང་བྱང་ཆུབ་སེམས་དཔའ་ཕྱིར་མི་ལྡོག་པ་རྣམས་ཀྱིའོ། །</s>
    <s id="1:1864">དོན་མཚུངས་པ་ནི་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་རྣམས་ཀྱིའོ། །</s>
    <s id="1:1865">གཞན་ཡང་སྦྱིན་པ་ནི་བྱང་ཆུབ་ཀྱི་རྩ་བའི་གནས་སོ། །</s>
    <s id="1:1866">སྙན་པར་སྨྲ་བ་ནི་བྱང་ཆུབ་ཀྱི་ [192b.4]མྱུ་གུ་ཡོངས་སུ་རྫོགས་པའོ། །</s>
    <s id="1:1867">དོན་བྱེད་པ་ནི་བྱང་ཆུབ་ཀྱི་མེ་ཏོག་ཡོངས་སུ་གྲུབ་པའོ། །</s>
    <s id="1:1868">དོན་མཚུངས་པར་བྱེད་པ་ནི་བྱང་ཆུབ་ཀྱི་འབྲས་བུ་མངོན་པར་གྲུབ་པ་སྟེ། </s>
    <s id="1:1869">དེ་དག་ནི་བྱང་ཆུབ་སེམས་དཔའ་རྣམས་ཀྱི་བསྡུ་བའི་དངོས་པོ་རྣམ་པ་བཞིའོ། ། བསྡུ་བའི་དངོས་པོ་དེ་དག་གིས་བྱང་ཆུབ་སེམས་དཔའ་སེམས་ [192b.5]དཔའ་ཆེན་པོ་ཡུན་རིང་པོར་སེམས་ཅན་རྣམས་ཡང་དག་པར་སྡུད་ཅིང་བྱང་ཆུབ་ཏུ་སྤྱོད་དེ། དེ་ནི་བསྡུ་བའི་དངོས་པོའི་རྗེས་སུ་འཇུག་པ་ཞེས་བྱའོ། ། དེ་ལྟ་བས་ན་ཚད་མེད་པ་དེ་དག་དང་། ཕ་རོལ་ཏུ་ཕྱིན་པ་དེ་དག་དང་། བསྡུ་བའི་དངོས་པོ་དེ་དག་ནི་བྱང་ཆུབ་ཀྱི་ལམ་ཞེས་བྱའོ། །</s>
    <s id="1:1870">དེ་ [192b.6]ལྟར་ཤཱ་རིའི་བུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕུང་པོ་ཆེན་པོ་དེས་གཞོན་ནུ་བརྩོན་འགྲུས་སྤྱོད་ལ་བྱང་ཆུབ་ཀྱི་ལམ་དེ་ཡང་བཤད། </s>
    <s id="1:1871">འདས་པ་དང་། མ་བྱོན་པ་དང་། དེ་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བསྔགས་པ་ [192b.7]ཡང་བརྗོད་དེ། </s>
    <s id="1:1872">ཤཱ་རིའི་བུ་དེ་ནས་གཞོན་ནུ་བརྩོན་འགྲུས་སྤྱོད་ཀྱིས་བཅོམ་ལྡན་འདས་དེ་བཞིན་གཤེགས་པ་ཕུང་པོ་ཆེན་པོ་ལས་བྱང་ཆུབ་ཀྱི་ལམ་དེ་ཐོས། </s>
    <s id="1:1873">འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡོན་ཏན་ཡང་ཐོས་ནས་དགའ་བ་དང་། མགུ་བ་རྒྱ་ཆེན་པོ་རྙེད་ [193a.1]པར་གྱུར་ཏོ། །</s>
    <s id="1:1874">དེ་དགའ་བ་དང་། མགུ་བ་རྒྱ་ཆེན་པོ་རྙེད་ནས་ བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕུང་པོ་ཆེན་པོ་དེ་ཉན་ཐོས་ཀྱི་དགེ་འདུན་དང་བཅས་པ་ལ་ལོ་བྱེ་བ་ཕྲག་དགུ་བཅུ་རྩ་དྲུག་ཏུ་འདི་ལྟ་སྟེ།</s>
    <s id="1:1875">ན་ [193a.2]བཟའ་དང་། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་།</s>
    <s id="1:1876">ཡོ་བྱད་རྣམས་ཀྱིས་བཀུར་སྟིར་བྱས། བླ་མར་བྱས། རིམ་གྲོར་བྱས།</s>
    <s id="1:1877">མཆོད་པར་བྱས་ནས་བྱང་ཆུབ་ཏུ་སྨོན་ལམ་བཏབ་ཀྱང་བཅོམ་ལྡན་འདས་དེ་བཞིན་གཤེགས་པ་ཕུང་པོ་ཆེན་པོས་བླ་ན་མེད་པ་ [193a.3]ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་ཏོ། །</s>
    <s id="1:1878">ཤཱ་རིའི་བུ་དེའི་ཚེ་དེའི་དུས་ན་གཞོན་ནུ་བརྩོན་འགྲུས་སྤྱོད་ཅེས་བྱ་བ་</s>
    <s id="1:1879">དེ་གཞན་ཞིག་ཡིན་པ་སྙམ་དུ་ཁྱོད་ཐེ་ཚོམ་དང་ཡིད་གཉིས་ཟ་ན་དེ་ལྟར་མི་བལྟའོ། །</s>
    <s id="1:1880">དེ་ཅིའི་ཕྱིར་ཞེ་ན།</s>
    <s id="1:1881">དེའི་ཚེ་དེའི་དུས་ན་ང་གཞོན་ནུ་བརྩོན་འགྲུས་ [193a.4]སྤྱོད་ཅེས་བྱ་བར་གྱུར་ཏེ།</s>
    <s id="1:1882">ངས་བཅོམ་ལྡན་འདས་དེ་བཞིན་གཤེགས་པ་ཕུང་པོ་ཆེན་པོ་ཉན་ཐོས་ཀྱི་དགེ་འདུན་དང་བཅས་པ་ལ་ན་བཟའ་དང་། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་ལོ་བྱེ་བ་ཕྲག་དགུ་བཅུ་རྩ་དྲུག་ཏུ་བཀུར་སྟིར་ [193a.5]བྱས།  བླ་མར་བྱས།  རིམ་གྲོར་བྱས།  མཆོད་པར་བྱས་ནས་</s>
    <s id="1:1883">བྱང་ཆུབ་ཏུ་སྨོན་ལམ་བཏབ་ཀྱང་།</s>
    <s id="1:1884">ང་ལ་བཅོམ་ལྡན་འདས་དེས་གཞོན་ནུ་ཁྱོད་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ། །ཞེས་ལུང་མ་བསྟན་ཏོ། །</s>
    <s id="1:1885">ཤཱ་རིའི་བུ་དེ་ལྟ་ [193a.6]བས་ན་བཅོམ་ལྡན་འདས་འོད་འཕྲོའི་ཕུང་པོ་ཆེན་པོ་དེ་ཚུན་ཆད་བསྐལ་པ་གྲངས་མེད་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཀོན་མཆོག་ཡན་ལག་ཅེས་བྱ་བ་འཇིག་རྟེན་དུ་བྱུང་སྟེ</s>
    <s id="1:1886">སངས་རྒྱས་བཅོམ་ལྡན་འདས་ཀྱི་བར་དུའོ། །ཤཱ་རིའི་བུ་དེ་བཞིན་གཤེགས་པ་དཀོན་ [193a.7]མཆོག་ཡན་ལག་གི་ཉན་ཐོས་བྱེ་བ་ཕྲག་བརྒྱད་ཅུའི་ཉན་ཐོས་རྣམས་ཀྱི་ཉན་ཐོས་འདུས་པ་ཆེན་པོ་བྱུང་སྟེ། </s>
    <s id="1:1887">ཐམས་ཅད་ཀྱང་དགྲ་བཅོམ་པ།</s>
    <s id="1:1888">ཟག་པ་ཟད་པ།</s>
    <s id="1:1889">ཉོན་མོངས་པ་མེད་པ།</s>
    <s id="1:1890">དབང་དང་ལྡན་པར་གྱུར་པ་ནས་སེམས་ཀྱི་དབང་ཐམས་ཅད་ཀྱི་དམ་པའི་ཕ་རོལ་ཏུ་སོན་པའི་བར་ཤ་སྟག་གོ།</s>
    <s id="1:1891">ཤཱ་རིའི་བུ་ཡང་དེའི་ [193b.1]ཚེ་ན་རྒྱལ་པོ་མཛེས་པར་སྣང་བ་ཞེས་བྱ་བ་མཐའ་བཞིར་རྣམ་པར་རྒྱལ་བ།</s>
    <s id="1:1892">འཁོར་ལོས་སྒྱུར་བ། ཆོས་དང་ལྡན་པ། ཆོས་ཀྱི་རྒྱལ་པོ་ཡུལ་གྱི་མཐུ་དང་བརྩོན་པ་ཐོབ་པ།</s>
    <s id="1:1893">རིན་པོ་ཆེ་སྣ་བདུན་དང་ལྡན་པ་ཞིག་བྱུང་སྟེ</s>
    <s id="1:1894">དེའི་རིན་པོ་ཆེ་སྣ་བདུན་བྱུང་བ་ནི་འདི་དག་གོ ། འདི་ལྟ་སྟེ། [193b.2]འཁོར་ལོ་རིན་པོ་ཆེ་ནས་བློན་པོ་རིན་པོ་ཆེའི་བར་དུ་བདུན་ཏེ།</s>
    <s id="1:1895">མངོན་པར་བཏུལ་ནས་གནས་པའི་བར་དུའོ། །ཤཱ་རིའི་བུ་རྒྱལ་པོ་མཛེས་པར་སྣང་བ་དེའི་ཕོ་བྲང་ནི་གྲོང་ཁྱེར་འཛམ་བུའི་ཆུ་བོའི་གསེར་ཞེས་བྱ་སྟེ། </s>
    <s id="1:1896">ཤར་ཕྱོགས་ནས་ནུབ་ཕྱོགས་སུ་ཆུར་ནི་དཔག་ཚད་བཅུ་གཉིས།</s>
    <s id="1:1897">[193b.3]ལྷོ་ཕྱོགས་ནས་བྱང་ཆུབ་ཕྱོགས་སུ་ཞེང་དུ་ནི་དཔག་ཚད་བདུན་ཡོད་དེ།</s>
    <s id="1:1898">འབྱོར་པ་དང་། རྒྱས་པ་དང་། བདེ་བ་དང་། ལོ་ལེགས་པ་དང་། དགའ་བ་དང་། སྐྱེ་བོ་མང་པོ་དང་། མིས་གང་བར་གྱུར་ཏོ། །</s>
    <s id="1:1899">ཡང་དེའི་ཚེ་ན་ཚོང་དཔོན་ཤེས་རབ་བཟང་ཞེས་བྱ་བ་ཕྱུག་པ། ནོར་མང་བ། ལོངས་ [193b.4]སྤྱོད་ཆེ་བ་ནས་མཛོད་དང་བང་བས་ཡོངས་སུ་གང་བའི་བར་དུ་རྒྱས་པར་བྱ་སྟེ</s>
    <s id="1:1900">སྔོན་གྱི་སངས་རྒྱས་ལ་དགེ་བའི་རྩ་བ་བསྐྱེད་པ། སྔོན་གྱི་སངས་རྒྱས་ལ་བྱ་བ་བྱས་པ་ཞིག་བྱུང་ངོ་། །</s>
    <s id="1:1901">ཤཱ་རིའི་བུ་དེ་ནས་བཅོམ་ལྡན་འདས་དེ་བཞིན་གཤེགས་པ་དཀོན་མཆོག་ཡན་ལག་དེས་ཚོང་དཔོན་ཤེས་རབ་བཟང་གི་ [193b.5]བསམ་པ་ལ་བརྟགས་ནས། </s>
    <s id="1:1902">ཀྱེ་མའོ་ཚོང་དཔོན་ཤེས་རབ་བཟང་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱི་སྣོད་དུ་རུང་ངོ་། ། ཀྱེ་མའོ་ཚོང་དཔོན་ཤེས་རབ་བཟང་སངས་རྒྱས་ཀྱི་ཆོས་རྣམས་ཀྱི་སྣོད་དུ་གྱུར་ཏོ་སྙམ་དུ་དགོངས་ཏེ།</s>
    <s id="1:1903">སྣོད་དུ་གྱུར་པར་མཁྱེན་ནས་ཚོང་དཔོན་ཤེས་རབ་བཟང་ག་ལ་ [193b.6]བ་དེར་གཤེགས་ཏེ་ཕྱིན་ནས་རྫུ་འཕྲུལ་གྱིས་སྟེང་གི་བར་སྣང་ལ་སྐྱིལ་མོ་ཀྲུང་དུ་བཞུགས་ནས་</s>
    <s id="1:1904">བྱང་ཆུབ་ཀྱི་ལམ་ཡང་བཤད། </s>
    <s id="1:1905">འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བསྔགས་པ་ཡང་བརྗོད་དོ། །</s>
    <s id="1:1906">ཤཱ་རིའི་བུ་དེ་བས་ན་ཚོང་དཔོན་ཤེས་རབ་བཟང་གིས་བྱང་ [193b.7]ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ལམ་འདི་ཡང་ཐོས།  འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་བསྔགས་པ་ཡང་ཐོས་ནས་</s>
    <s id="1:1907">དགའ་བ་དང་། མགུ་བ་དང་། མཆོག་ཏུ་དགའ་བ་རྒྱ་ཆེན་པོ་ཐོབ་པར་གྱུར་ཏོ། ། དེ་དགའ་བ་དང་། མགུ་བ་དང་། [194a.1]མཆོག་ཏུ་དགའ་བ་རྒྱ་ཆེན་པོ་ཐོབ་ནས།</s>
    <s id="1:1908">བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཀོན་མཆོག་ཡན་ལག་ཉན་ཐོས་ཀྱི་དགེ་འདུན་དང་བཅས་པ་དེ་ལ་ལོ་སྟོང་དུ་འདི་ལྟ་སྟེ།  ན་བཟའ་དང་། བསོད་སྙོམས་ [194a.2]དང་། མལ་ཆ་དང་། ན་བའི་གསོས་སྨན་དང་། ཡོ་བྱད་ཀྱིས་བསྙེན་བཀུར་བྱས། བླ་མར་བྱས།  བསྟི་སྟང་དུ་བྱས། མཆོད་པར་བྱས་ནས་</s>
    <s id="1:1909">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་ཀྱང་།</s>
    <s id="1:1910">བཅོམ་ལྡན་འདས་དེ་བཞིན་གཤེགས་པ་དཀོན་མཆོག་ཡན་ལག་ [194a.3]དེས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་མ་བསྟན་ཏོ། །</s>
    <s id="1:1911">ཤཱ་རིའི་བུ་ཡང་དེའི་ཚེ་དེའི་དུས་ན་ཚོང་དཔོན་ཤེས་རབ་བཟང་ཞེས་བྱ་བ་དེ་གཞན་ཞིག་ཡིན་པ་སྙམ་དུ་ཐེ་ཚོམ་དང་། ཡིད་གཉིས་ཟ་ན་དེ་ལྟར་མི་ལྟའོ། ། དེའི་ཚེ་དེའི་དུས་ན་ང་ཚོང་དཔོན་ཤེས་རབ་བཟང་ཞེས་བྱ་བར་གྱུར་ཏེ།</s>
    <s id="1:1912">ངས་ [194a.4]བཅོམ་ལྡན་འདས་དེ་བཞིན་གཤེགས་པ་དཀོན་མཆོག་ཡན་ལག་ཉན་ཐོས་ཀྱི་དགེ་འདུན་དང་བཅས་པ་དེ་ལ་ལོ་སྟོང་དུ་ན་བཟའ་དང་། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་བཀུར་སྟིར་བྱས།  བླ་མར་བྱས། བསྟི་སྟང་དུ་བྱས།  མཆོད་ [194a.5]པར་བྱས་ཏེ། བྱང་ཆུབ་ཏུ་སྨོན་ལམ་བཏབ་ཀྱང་བཅོམ་ལྡན་འདས་དེ་བཞིན་གཤེགས་པ་དཀོན་མཆོག་ཡན་ལག་དེས། ང་ལ་ཁྱོད་མ་འོངས་པའི་དུས་ན་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ། །ཞེས་བླ་ན་མེད་པ་ཡང་དག་ [194a.6]པར་རྫོགས་པའི་བྱང་ཆུབ་ཏུ་ལུང་མ་བསྟན་ཏོ། །</s>
    <s id="1:1913">ཤཱ་རིའི་བུ་འདི་ལྟ་སྟེ་དཀོན་མཆོག་ཡན་ལག་ཚུན་ཆད་བསྐལ་པ་གྲངས་མེད་པ་ན་དེ་བཞིན་གཤེགས་པ་མར་མེ་མཛད་ཅེས་བྱ་བ་འཇིག་རྟེན་དུ་བྱུང་ངོ་། །</s>
    <s id="1:1914">ཡང་དེའི་ཚེ་ན་རྒྱལ་པོ་དགྲ་ཐུལ་ཞེས་བྱ་བ་ཞིག་བྱུང་སྟེ།</s>
    <s id="1:1915">ཤཱ་རིའི་བུ་རྒྱལ་པོ་དགྲ་ [194a.7]ཐུལ་གྱི་གྲོང་ཁྱེར་པད་མ་ཅན་ཞེས་བྱ་བ་འབྱོར་པ།</s>
    <s id="1:1916">རྒྱས་པ། བདེ་བ། ལོ་ལེགས་པ། དགའ་བ། སྐྱེ་བོ་མང་པོ་དང་མིས་གང་བ་ཞིག་ཡོད་དེ</s>
    <s id="1:1917">ཤཱ་རིའི་བུ་རྒྱལ་པོ་དགྲ་ཐུལ་གྱི་བྲམ་ཟེ་མར་མེའི་བདག་ཅེས་བྱ་བ་ཤིང་སཱ་ལ་ཆེན་པོ་ལྟ་བུའི་བུ་ཕྱུག་པ། ནོར་མང་བ། ལོངས་སྤྱོད་ཆེ་བ་ནས་མཛོད་ [194b.1]དང་། བང་བའི་བར་དུ་ཡོངས་སུ་གང་བ་ཞིག་བྱུང་བ་ དེ་རྒྱལ་པོ་དགྲ་ཐུལ་ལ་དབེན་ཅིང་ཕངས་པ་སྡུག་ཅིང་ཡིད་དུ་འོང་བ་སྟེ། མཐོང་ན་མི་འཐུན་པ་མེད་དེ། །</s>
    <s id="1:1918">ཤཱ་རིའི་བུ་བྲམ་ཟེ་མར་མེའི་བདག་པོ་ཤིང་སཱ་ལ་ཆེན་པོ་ལྟ་བུ་ལ་རྒྱལ་སྲིད་ཕྱེད་བྱིན་ནོ། །</s>
    <s id="1:1919">ཤཱ་རིའི་བུ་འདི་ལྟ་སྟེ།  རྒྱལ་པོ་ [194b.2]མར་མེའི་བདག་པོ་རྒྱལ་པོའི་ཕྱེད་བྱེད་པ་ཆོས་ཀྱིས་བྱེད་དེ།</s>
    <s id="1:1920">ཆོས་མ་ཡིན་པས་ནི་མ་ཡིན་ནོ། །</s>
    <s id="1:1921">ཡང་ཤཱ་རིའི་བུ་དུས་གཞན་ཞིག་ན་རྒྱལ་པོ་མར་མེའི་བདག་པོ་ལས་བུ་གཟུགས་བཟང་པོ་མཛེས་པ།</s>
    <s id="1:1922">བལྟ་ན་ སྡུག་པ། ཤིན་ཏུ་བཟང་བ། ཁ་དོག་རྒྱས་པ། མཆོག་དང་ [194b.3]ལྡན་པ།</s>
    <s id="1:1923">ལུས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་ཞིག་བྱུང་སྟེ</s>
    <s id="1:1924">དེའི་ལུས་ཐམས་ཅད་ལས་འོད་བྱུང་བ་ནི་འདི་ལྟ་སྟེ།  ཟླ་བའི་དཀྱིལ་འཁོར་ལས་འབྱུང་བ་བཞིན་ཏེ།</s>
    <s id="1:1925">དེའི་མིང་མར་མར་མེ་མཛད་དུ་བཏགས་སོ། །</s>
    <s id="1:1926">ཤཱ་རིའི་བུ་དེ་ནས་རྒྱལ་པོ་མར་མེའི་བདག་གིས་ [194b.4]བྲམ་ཟེ་མཚན་མཁན་ལྟས་ཤེས་པ་རྣམས་བསོགས་ནས་</s>
    <s id="1:1927">རྒྱལ་པོ་གཞོན་ནུ་མར་མེ་མཛད་བསྟན་པ་དང་།</s>
    <s id="1:1928">དེ་དག་གིས་དེ་བྱང་ཆུབ་ཏུ་ལུང་བསྟན་ཏོ། །</s>
    <s id="1:1929">དེ་ལྟར་རྒྱལ་པོ་མར་མེའི་བདག་པོས་རྒྱལ་བུ་གཞོན་ནུ་མར་མེ་མཛད་མ་མ་དག་ལ་གཏད་དོ། ། ཤཱ་རིའི་བུ་དེ་ནས་རིང་པོ་མ་ལོན་ [194b.5]པར་རྒྱལ་བུ་མར་མེ་མཛད་གཞོན་ནུ་མཁས་པར་གྱུར་ཏོ། །</s>
    <s id="1:1930">ཤཱ་རིའི་བུ་དེ་ནས་གནས་གཙང་མའི་རིས་ཀྱི་ལྷའི་བུ་རྣམས་འོག་མིན་གྱི་གནས་ནས་མི་སྣང་བར་གྱུར་ནས། </s>
    <s id="1:1931">བྱང་ཆུབ་སེམས་དཔའ་མར་མེ་མཛད་ག་ལ་བ་དེར་སོང་སྟེ་ཕྱིན་ནས།  བྱང་ཆུབ་སེམས་དཔའ་མར་མེ་མཛད་ལ་བསྐོར་ [194b.6]བ་བྱས་ནས། བྱང་ཆུབ་སེམས་དཔའ་སེམས་དཔའ་ཆེན་པོ་མར་མེ་མཛད་ལ་ཚིགས་སུ་བཅད་པ་འདི་དག་སྨྲས་སོ། །</s>
    <s id="1:1932">བཙུན་མོའི་འཁོར་གྱི་ནང་འདིར་ནི། །ཡོན་ཏན་འབྱུང་གནས་གྱུར་པ་མེད། ། དྲང་སྲོང་རྒྱལ་མཚན་གནས་ནས་ནི། །བྱང་ཆུབ་དམ་པ་རྟོགས་པར་འགྱུར། །</s>
    <s id="1:1933">ལང་ཚོ་ [194b.7]མྱུར་དུ་འགྲོ་བ་ནི། །རླུང་གི་ཤུགས་པས་ལྷག་པར་མགྱོགས། ། རྒ་བ་དེ་ནི་གཟུགས་འཇིག་སྟེ། ། འཇིག་རྟེན་ཡིད་དུ་མི་འོང་བ། །</s>
    <s id="1:1934">གྲོགས་པོ་རྒས་པ་མཐུ་ཉམས་ནི། །རབ་ཏུ་འབྱུང་བར་དཀའ་བ་སྟེ། ། ཁྱོད་ནི་ཤིན་ཏུ་དར་ལ་བབ། ། ཁྱོད་ནི་རྩལ་བའི་དུས་ཡིན་ནོ། །</s>
    <s id="1:1935">ལེགས་སོ་ལེགས་སོ་ཤེས་རབ་ཆེ། །  [195a.1]ལེགས་སོ་ལེགས་སོ་བློ་གྲོས་ཆེ། ། མྱུར་དུ་མངོན་པར་བྱུང་ན་ལེགས། ། ཐུབ་བརྟན་བྱང་ཆུབ་རྟོགས་པར་གྱིས།། །།</s>
    <s id="1:1936">བམ་པོ་ཉི་ཤུ་པ་སྟེ་ཐ་མ། ཤཱ་རིའི་བུ་དེ་ནས་གནས་གཙང་མའི་རིས་ཀྱི་ལྷ་རྣམས་ཀྱིས་བྱང་ཆུབ་སེམས་དཔའ་སེམས་ [195a.2]དཔའ་ཆེན་པོ་མར་མེ་མཛད་ལ་བསྐུལ་བ་དང་།</s>
    <s id="1:1937">དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་</s>
    <s id="1:1938">དེ་ཉིད་ཀྱི་ནུབ་མོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ།  དེ་ཉིད་ཀྱི་ནུབ་མོ་དེ་ལྟར་བཅོམ་ལྡན་འདས་མར་མེ་མཛད་དེ་བཞིན་གཤེགས་པ་དགྲ་བཅོམ་པ་ [195a.3]ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་སངས་རྒྱས་བཅོམ་ལྡན་འདས་ཀྱི་བར་དུ་གྱུར་པ་ཆེ་བ་དང་། དགེ་བར་གྲགས་པའི་སྒྲ་དང་། ཚིགས་སུ་བཅད་པ་མངོན་པར་བྱུང་ནས་རྒྱལ་པོ་དགྲ་ཐུལ་གྱིས་རྒྱལ་པོ་མར་མེའི་བདག་གི་བུས་མ་བསླབས་པར་བླ་ན་མེད་པ་ [195a.4]ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་དེ་ཉིད་ཀྱི་ནུབ་མོ་རྒྱ་ཆེར་སངས་རྒྱས་བཅོམ་ལྡན་འདས་སུ་གྱུར་པའི་བར་དུ་ཆེ་བ་དང་། དགེ་བར་གྲགས་པའི་སྒྲ་དང་ཚིགས་སུ་བཅད་པ་ཐོས་སོ། །</s>
    <s id="1:1939">ཤཱ་རིའི་བུ་དེ་ནས་རྒྱལ་པོ་དགྲ་ཐུལ་གྱིས་རྒྱལ་པོ་མར་མེའི་བདག་ལ་ཁྱོད་ [195a.5]ཀྱི་སྲས་རབ་ཏུ་བྱུང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་སོ་ཞེས་བདག་གིས་ཐོས་ཏེ།</s>
    <s id="1:1940">བདག་ནི་ཁྱོད་ཀྱི་སྲས་མར་མེ་མཛད་མཐོང་བར་འཚལ་ལ། བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ཐུགས་བརྩེ་བའི་སླད་དུ་བདག་གི་ [195a.6]དྲུང་དུ་གཤེགས་སུ་གསོལ།</s>
    <s id="1:1941">དེ་སྟེ་མི་གཤེགས་ན་</s>
    <s id="1:1942">བདག་ཉིད་དཔུང་གི་ཚོགས་ཡན་ལག་བཞི་པ་དང་བཅས་ཏེ་མཆིའོ་ཞེས་ཕོ་ཉ་བཏང་བ་དང་།</s>
    <s id="1:1943">དེ་ནས་ཤཱ་རིའི་བུ་རྒྱལ་པོ་མར་མེའི་བདག་གིས་རྩིས་པ་དང་། བློན་པོ་དང་། སྒོ་བ་དང་། འཁོར་རྣམས་བསགས་ཏེ</s>
    <s id="1:1944">དེ་ལྟར་གྱུར་པ་དག་ [195a.7]བཟླས་པ་དང་།</s>
    <s id="1:1945">དེ་དག་གིས་ལྷ་དེ་ལྟར་ན་བཅོམ་ལྡན་འདས་དེ་ཉིད་ལ་གསོལ་ན་བཅོམ་ལྡན་འདས་དེ་ནི་ཐུགས་རྗེ་ཆེ་བས་ཐུགས་རྗེར་དགོངས་ཏེ། རྒྱལ་པོ་དགྲ་ཐུལ་གྱི་དྲུང་དུ་གཤེགས་པར་འགྱུར་ཏེ།  རྒྱལ་པོ་དགྲ་ཐུལ་ཀྱང་འདིར་མི་མཆི་བར་འགྱུར་རོ་ཞེས་སྨྲས་པ་དང་།</s>
    <s id="1:1946">ཤཱ་རིའི་བུ་དེ་ནས་ [195b.1]རྒྱལ་པོ་མར་མེའི་བདག་པོ་བློན་པོ་དག་དང་འགྲོགས་ཏེ། བཅོམ་ལྡན་འདས་མར་མེ་མཛད་ག་ལ་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། དེ་ལྟར་གྱུར་པ་དེ་དག་གསོལ་ཏོ། ། དེ་སྐད་གསོལ་ནས།</s>
    <s id="1:1947">བཅོམ་ལྡན་འདས་དེ་བཞིན་གཤེགས་པ་ [195b.2]མར་མེ་མཛད་ཀྱིས་རྒྱལ་པོ་མར་མེའི་བདག་པོ་ལ་དེ་བས་ན་རྒྱལ་པོ་ཆེན་པོ་ཐུགས་བརྩེ་བའི་ཕྱིར་རྒྱལ་པོ་དགྲ་ཐུལ་གྱི་དྲུང་དུ་གཤེགས་སོ་ཞེས་བཀའ་སྩལ་ཏོ། ། ཤཱ་རིའི་བུ་དེ་ནས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལྷ་རྫས་མཆོག་གི་རྒྱལ་པོའི་ཕོ་བྲང་དུ་ཇི་སྲིད་ [195b.3]དགྱེས་པར་བཞུགས་ནས། དགྲ་བཅོམ་པ་བྱེ་བ་ཕྲག་བརྒྱད་ཅུ་དང་། བྱང་ཆུབ་སེམས་དཔའ་སྟོང་ཕྲག་བརྒྱད་བཅུ་རྩ་བཞི་དང་ཐབས་ཅིག་ཏུ་ཡུལ་རྒྱུ་ཞིང་གཤེགས་སོ། ། རྒྱལ་པོ་མར་མེའི་བདག་པོ་ཡང་དཔུང་གི་ཚོགས་ཡན་ལག་བཞི་པ་དང་བཅས་ཏེ་</s>
    <s id="1:1948">ཞབས་འབྲིང་ཐོག་ཐག་ [195b.4]ཏུ་འབྲང་ཞིང་དེ་བཞིན་གཤེགས་པ་མར་མེ་མཛད་འཁོར་དང་བཅས་པ་ལ་ན་བཟའ་དང་། བསོད་སྙོམས་དང་། མལ་ཆ་དང་། ན་བའི་གསོས་སྨན་དང་། ཡོ་བྱད་རྣམས་ཀྱིས་བཀུར་སྟི་བྱེད་ཅིང་བདག་གི་ཡུལ་གྱི་བར་དུ་ཞབས་འབྲིང་དུ་བྱས་ནས</s>
    <s id="1:1949">བཅོམ་ལྡན་འདས་དེ་བཞིན་ [195b.5]གཤེགས་པ་མར་མེ་མཛད་ཀྱི་ཞབས་ལ་ཕྱག་འཚལ་ནས་</s>
    <s id="1:1950">ལན་གསུམ་བསྐོར་ཏེ་</s>
    <s id="1:1951">མཆི་མ་བླགས་ནས་སླར་ལོག་པ་དང་།</s>
    <s id="1:1952">བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་དགྲ་བཅོམ་པ་བྱེ་བ་ཕྲག་བརྒྱད་ཅུ་དང་ཐབས་ཅིག་ཏུ་ [195b.6]རྒྱལ་པོའི་ཕོ་བྲང་པད་མ་ཅན་དུ་གཤེགས་པར་རྒྱལ་པོ་དགྲ་ཐུལ་གྱིས་ཐོས་སོ། །</s>
    <s id="1:1953">དེ་ནས་རྒྱལ་པོ་དགྲ་ཐུལ་གྱིས་རྒྱལ་པོའི་ཕོ་བྲང་པད་མ་ཅན་བརྒྱན་ཏེ། </s>
    <s id="1:1954">ས་གཞི་དང་། ལམ་གྱི་བཞི་མདོ་དང་། སུམ་མདོ་དག་ལ་གསེག་མ་དང་། གྱོ་མོ་དག་སེལ་དུ་བཙུད་དེ་བསལ་ནས་ </s>
    <s id="1:1955">[195b.7]ཕྱག་དར་དང་། ཆག་ཆག་འདེབས་སུ་བཙུད་དོ། །</s>
    <s id="1:1956">སྤོས་ཆུའི་ཆག་ཆག་ཀྱང་འདེབས་སུ་བཙུད་དོ། །</s>
    <s id="1:1957">མེ་ཏོག་བཀྲམ་པས་པུས་ནུབ་ཙམ་དུ་ཕྱིན་པར་བྱ་བ་བྱེད་དུ་བཙུད་དོ། །</s>
    <s id="1:1958">བདུག་པའི་སྣོད་ནས་ཀྱང་རབ་ཏུ་བདུག་པ་བྱས་སོ། །</s>
    <s id="1:1959">གོས་རིན་པོ་ཆེ་སྣ་ཚོགས་ཀྱི་བླ་རེ་བྲེས། </s>
    <s id="1:1960">[196a.1]སིལ་སྙན་སྣ་ཚོགས་ཀྱང་དཀྲོལ་དུ་བཙུད་དོ། །</s>
    <s id="1:1961">དེ་ནས་རྒྱལ་པོ་དགྲ་ཐུལ་གྱིས་རྒྱལ་པོའི་ཕོ་བྲང་པད་མ་ཅན་བརྒྱན་ནས་ གང་རྒྱལ་པོའི་ཕོ་བྲང་པད་མ་ཅན་ཀུན་ན་མེ་ཏོག་དང་། དྲི་དང་། བྱུག་པ་ཡོད་པ་རྣམས་སུས་ཀྱང་མ་སྤྱད་ཅིག ། མ་བཙོང་ཤིག །</s>
    <s id="1:1962">དེ་ཐམས་ཅད་བཅོམ་ལྡན་ [196a.2]འདས་མར་མེ་མཛད་ལ་འབུལ་ཞིང་མཆོད་པའི་ལས་སུ་གྱིས་ཤིག །ལ་ལ་ཞིག་སྤྱོད་དམ་འཚོང་ན་དེ་ནི་ཆད་པ་ཆེན་པོས་བཅད་དོ་ཞེས་སྒྲ་བསྒྲགས་སོ། །</s>
    <s id="1:1963">དེ་ནས་རྒྱལ་པོ་དགྲ་ཐུལ་གྱིས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལ་བལྟ་བ་དང་། ཕྱག་བྱ་བའི་ཕྱིར་དཔུང་གི་ཚོགས་ཡན་ལག་ [196a.3]བཞི་པ་དང་བཅས་ཏེ།  མེ་ཏོག་དང་། དྲི་དང་། ཕྲེང་བ་དང་། བྱུག་པ་དང་། ཕྱེ་མ་དང་། ན་བཟའ་དང་། གདུགས་དང་། རྒྱལ་མཚན་དང་། བ་དན་དང་། སིལ་སྙན་སྣ་ཚོགས་དཀྲོལ་བ་དང་། རྒྱལ་པོའི་མཐུ་ཆེན་པོ་དང་།</s>
    <s id="1:1964">རྒྱལ་པོའི་འབྱོར་པ་ཆེན་པོས་རྒྱལ་པོའི་ཕོ་བྲང་པད་མ་ཅན་ནས་ཕྱིར་བྱུང་ངོ་། །</s>
    <s id="1:1965">[196a.4]པ་དམ་ཅན་གྱི་བྲམ་ཟེ་དང་། ཁྱིམ་བདག་རྣམས་ཀྱང་བཅོམ་ལྡན་འདས་དེ་ག་ལ་བ་དེར་སོང་སྟེ་ཕྱིན་ནས།  བཅོམ་ལྡན་འདས་དེ་བཞིན་གཤེགས་པ་མར་མེ་མཛད་དེའི་ཞབས་ལ་ཕྱག་འཚལ་ཏེ། མེ་ཏོག་དང་། ཕྲེང་བ་དང་། དྲི་དང་། བྱུག་པ་དང་། ཕྱེ་མ་དང་། ན་བཟའ་དང་། གདུགས་དང་། རྒྱལ་ [196a.5]མཚན་དང་། བ་དན་རྣམས་ཀྱིས་བཅོམ་ལྡན་འདས་ལ་མཆོད་པ་བྱས། བློན་པོ་དང་། འཁོར་དང་། བྲམ་ཟེ་དང་། ཁྱིམ་བདག་དེ་དག་གིས་ཀྱང་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས། བཅོམ་ལྡན་འདས་ལ་མཆོད་པ་བྱས་ཏེ་ཞབས་འབྲིང་དུ་འབྲང་བ་དང་། རྒྱལ་པོ་དགྲ་ཐུལ་སེམས་ [196a.6]དགའ། སེམས་མགུ།  སེམས་ལ་སྒྲིབ་པ་མེད། སེམས་རངས་པར་གྱུར་ནས་བཅོམ་ལྡན་འདས་ཀྱི་ཞབས་འབྲིང་དུ་འབྲང་ངོ་། །</s>
    <s id="1:1966">ཡང་དེའི་ཚེ་ན་གངས་རིའི་ངོས་ལ་བྲམ་ཟེ་རིན་པོ་ཞེས་བྱ་བ་གཡོག</s>
    <s id="1:1967">བྲམ་ཟེ་གཞོན་ནུ་ལྔ་བརྒྱ་ཡོད་པ། ཀློག་ཏུ་འཛུད་པའི་མཁན་པོ་སྔགས་འཆང་བ། རིག་བྱེད་གསུམ་པོ་སྒྲ་ [196a.7] ངེས་པར་སྦྱོར་བ་དང་བཅས་པ་དང་། ཤེས་གསལ་དང་བཅས་པ་དང་། ཡི་གེ་རབ་ཏུ་དབྱེ་བ་དང་བཅས་པ་དང་།</s>
    <s id="1:1968">སྔོན་བྱུང་བ་ལྔ་པ་རྣམས་ཀྱི་ཕ་རོལ་ཏུ་ཕྱིན་པ་ཚིག་རེ་རེ་ཞིང་ལུང་བསྟན་པ་དང་། འཇིག་རྟེན་རྒྱང་པ་ན་པ་དང་། མཆོད་སྦྱིན་གྱི་རྒྱུད་དང་། སྐྱེས་བུ་ཆེན་པོའི་མཚན་རྗེས་སུ་རྟོགས་པ། [196b.1]རང་གི་ཚིག་རབ་ལ་གསུམ་རིག་པ་དང་། སློབ་དཔོན་དུ་གྱུར་པར་ཡོངས་སུ་ཤེས་པ་ཞིག་གནས་ཏེ།</s>
    <s id="1:1969">ཤཱ་རིའི་བུ་ཡང་བྲམ་ཟེ་རིན་པོ་ཆེ་དེ་ལ་བྲམ་ཟེ་གཞོན་ནུ་སྤྲིན་ཅེས་བྱ་བ་ཉེ་གནས་བྱེད་པ། ཀློག་ཏུ་འཇུག་པ། སྔགས་འཆང་བ། རིག་བྱེད་གསུམ་པོ་སྒྲ་ངེས་པར་སྦྱོར་བ་དང་བཅས་ [196b.2]པ་དང་། ཤེས་གསལ་དང་བཅས་པ་དང་། ཡི་གེ་རབ་ཏུ་དབྱེ་བ་དང་བཅས་པ་དང་། སྔོན་བྱུང་བ་ལྔ་པ་རྣམས་ཀྱི་ཕ་རོལ་ཏུ་ཕྱིན་པའི་ཚིག་རེ་རེ་ཞིང་ལུང་སྟོན་པ་དང་། འཇིག་རྟེན་རྒྱང་པ་ན་པ་དང་། མཆོད་སྦྱིན་གྱི་རྒྱུད་དང་། སྐྱེས་བུ་ཆེན་པོའི་མཚན་རྗེས་སུ་རྟོགས་པ་ཁ་ན་མ་ཐོ་བ་མེད་པ། [196b.3]རང་གི་ཚིག་རབ་ལ་གསུམ་རིག་པ་དང་། སློབ་དཔོན་དུ་གྱུར་པར་ཡོངས་སུ་ཤེས་པ་ཞིག་ཡོད་དོ། །</s>
    <s id="1:1970">ཤཱ་རིའི་བུ་དེ་ནས་བྲམ་ཟེ་གཞོན་ནུ་སྤྲིན་ཅེས་བྱ་བ་རིག་བྱེད་ལོབས་ནས་མཁན་པོ་ལ་</s>
    <s id="1:1971">ཀྱེ་མཁན་པོ་བདག་གིས་རིག་བྱེད་ལོབས་ཏེ་བདག་ནི་ཡུལ་དུ་མཆི་ན་བདག་གིས་བགྱི་བ་ཅི་མཆིས་ཞེས་ [196b.4]དེ་སྐད་སྨྲས་པ་དང་།</s>
    <s id="1:1972">ཀྱེ་བུ་སྤྲིན་སློབ་དཔོན་ལ་ནོར་འགྲོན་བུ་ལྔ་བརྒྱ་བྱིན་ཅིག་ཅེས་དེས་དེ་སྐད་སྨྲས་སོ། །</s>
    <s id="1:1973">དེ་ནས་བྲམ་ཟེ་གཞོན་ནུ་སྤྲིན་གྱིས་མཁན་པོའི་རྐང་པ་ལ་ཕྱག་འཚལ་ཏེ་ལན་གསུམ་བསྐོར་ནས་མཁན་པོའི་དྲུང་ནས་སོང་སྟེ།  དེ་གྲོང་དང་། གྲོང་ཁྱེར་དང་། གྲོང་རྡལ་དང་། རྒྱལ་པོའི་ཕོ་བྲང་དག་ [196b.5]ན་རྒྱུ་ཞིང་སློབ་དཔོན་ལ་དབུལ་བའི་སློབ་དཔོན་གྱི་ནོར་བཙལ་ཏེ།</s>
    <s id="1:1974">དེས་སློབ་དཔོན་ལ་དབུལ་བའི་སློབ་དཔོན་གྱི་ནོར་བསྡུས་ནས་མཐར་གྱིས་རྒྱལ་པོའི་ཕོ་བྲང་པད་མ་ཅན་དུ་ཕྱིན་ཏེ།  བྲམ་ཟེ་གཞོན་ནུ་སྤྲིན་གྱིས་རྒྱལ་པོའི་ཕོ་བྲང་པད་མ་ཅན་ཀུན་བརྒྱན་པར་མཐོང་ངོ་། །</s>
    <s id="1:1975">མཐོང་ནས་མི་ཞིག་བོས་ཏེ། </s>
    <s id="1:1976">ཀྱེ་ [196b.6]སྐྱེས་བུ་རྒྱལ་པོའི་ཕོ་བྲང་པད་མ་ཅན་འདིར་ཅིའི་དགའ་སྟོན་ཞིག་གཡོས་པར་གྱུར་ཅེས་སྨྲས་པ་དང་།</s>
    <s id="1:1977">དེས་གཞོན་ནུ་ཁྱོད་ཀྱིས་མི་ཤེས་སམ། དེ་རིང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་</s>
    <s id="1:1978">དགྲ་བཅོམ་པ་བྱེ་བ་ཕྲག་བརྒྱད་ཅུ་དང་།</s>
    <s id="1:1979">བྱང་ཆུབ་ [196b.7]སེམས་དཔའ་སྟོང་ཕྲག་བརྒྱད་ཅུ་རྩ་བཞི་དང་</s>
    <s id="1:1980">ཐབས་ཅིག་ཏུ་རྒྱལ་པོའི་ཕོ་བྲང་པད་མ་ཅན་དུ་གཤེགས་ཏེ དེའི་ཕྱིར་རྒྱལ་པོའི་ཕོ་བྲང་པད་མ་ཅན་འདི་ཀུན་བརྒྱན་ཏོ། ། དེ་ལ་མི་དག་སྦྱིན་པ་ཡང་སྦྱིན་པར་བྱེད།  བསོད་ནམས་དག་ཀྱང་བྱེད་དོ། ། ཞེས་དེ་སྐད་སྨྲས་པ་དང་།</s>
    <s id="1:1981">དེ་ནས་བྲམ་ཟེ་སྤྲིན་གཞོན་ནུས་སངས་རྒྱས་ [197a.1]ཀྱི་སྒྲ་ཐོས་ནས་</s>
    <s id="1:1982">དགའ་བ་དང་། དང་བ་དང་། མགུ་བ་ཆེར་སྐྱེས་ནས་</s>
    <s id="1:1983">སངས་རྒྱས་བཅོམ་ལྡན་འདས་རྣམས་འབྱུང་བ་དཀོན་ཏེ། </s>
    <s id="1:1984">ཤིན་ཏུ་དཀོན་པ་ཨུ་དུམ་བ་རའི་མེ་ཏོག་དང་འདྲ་བ།</s>
    <s id="1:1985">མཆོད་སྦྱིན་གྱི་ཤིང་གཅིག་པུའི་ཚུལ་ལྟ་བུ་ཡིན་པས་གང་བདག་གིས་ཀཱར་ཤཱ་པཎ་ [197a.2]ལྔ་བརྒྱ་པོ་འདིས་མེ་ཏོག་ཉོས་ཏེ། བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལ་མེ་ཏོག་གཏོར་ལ་སློབ་དཔོན་གྱི་ནོར་གུད་ནས་བཙལ་ལོ་སྙམ་མོ། །</s>
    <s id="1:1986">ཡང་དེའི་ཚེ་ན་བུ་མོ་ཞིག་མེ་ཏོག་ཨུད་པལ་བདུན་ཁྱེར་ཏེ་ལམ་གྱི་སྲང་ནས་སོང་བ་དང་།</s>
    <s id="1:1987">དེ་ནས་བྲམ་ཟེ་གཞོན་ནུ་སྤྲིན་གྱིས་ [197a.3]བུ་མོ་དེ་ལ་ཀྱེ་བུ་མོ་ཆུ་ནས་བྱུང་བའི་མེ་ཏོག་གང་ནས་རྙེད་པར་འགྱུར་ཞེས་དེ་སྐད་སྨྲས་པ་དང་།</s>
    <s id="1:1988">དེས་ཕྱོགས་ཆེ་གེ་མོ་ཞིག་ན་ཕྲེང་བ་བྱེད་པའི་ཁང་པ་ནས་བདག་གིས་ཀཱར་ཤ་པཎ་ལྔ་བརྒྱས་ཉོས་སོ་ཞེས་སྨྲས་སོ། ། དེ་ནས་བྲམ་ཟེ་གཞོན་ནུ་སྤྲིན་གྱིས་བུ་མོ་དེ་ལ་མེ་ཏོག་ཆུ་ནས་སྐྱེས་པ་ [197a.4]འདི་དག་ཇི་ཙམ་གྱིས་ཉོས་པ་བཞིན་དུ་ང་ལ་ཚོང་ཤིག་ཅེས་དེ་སྐད་སྨྲས་པ་དང་།</s>
    <s id="1:1989">དེས་དེ་ལྟར་མི་རུང་ངོ་ཞེས་སྨྲས་ནས། དེས་འོ་ན་གཉིས་ཁྱོད་ལ་ཞོག་ལ་ལྔ་ང་ལ་ཀཱ་ཤ་པཎ་ལྔ་བརྒྱས་ཉོར་བྱིན་ཅིག་ཅེས་སྨྲས་ནས།  དེས་འདི་དག་གིས་ཅི་བྱ་ཞེས་སྨྲས་པ་དང་། དེས་བཅོམ་ལྡན་ [197a.5]འདས་མར་མེ་མཛད་ལ་གཏོར་བར་བྱའོ་ཞེས་སྨྲས་སོ། ། དེས་གལ་ཏེ་ཁྱོད་སྲིད་པའི་འགྲོ་བ་འཆི་འཕོ་བ་ཐམས་ཅད་དུ་བདག་གི་ཁྱིམ་ཐབ་ཏུ་འགྱུར་བར་དམ་འཆའ་ན་སྦྱིན་ནོ། །</s>
    <s id="1:1990">དེས་བུ་མོ་ཐོང་ཁྱོད་དེ་སྐད་མ་ཟེར་ཅིག ། དེ་ཅིའི་ཕྱིར་ཞེ་ན། ཁྱོད་ནི་གཡེང་ཞིང་རྒོད་པའོ། །</s>
    <s id="1:1991">བུ་མོ་བླ་ན་མེད་ [197a.6]པའི་སངས་རྒྱས་ཀྱི་ཆོས་གྲངས་མེད་པ་ནི་བསྐལ་པ་གྲངས་མེད་པས་བསྒྲུབ་དགོས་ཏེ།  དེའི་ཕྱིར་འདི་ལྟ་སྟེ།</s>
    <s id="1:1992">འགྲོན་བུ་དང་། ནོར་བུ་དང་། མུ་ཏིག་དང་། བཻདཱུརྱ་དང་། དུང་དང་། མན་ཤེལ་དང་། བྱི་རུ་ཆེན་པོ་དང་། གསེར་དང་། དངུལ་དང་ལྡན་པ་དང་།</s>
    <s id="1:1993">རྟ་དང་། གླང་པོ་ཆེ་དང་། [197a.7]བོང་བུ་དང་། བ་ལང་དང་། ལུག་དང་། རྒྱལ་སྲིད་ཀྱང་ཡོངས་སུ་གཏང་བ་དང་། ཤིང་རྟ་ཡོངས་སུ་གཏང་བ་དང་། སླས་ཡོངས་སུ་གཏང་བ་དང་།</s>
    <s id="1:1994">བུ་ཕོ་དང་། བུ་མོ་ཡོངས་སུ་གཏང་བ་དང་།</s>
    <s id="1:1995">ལག་པ་ཡོངས་སུ་གཏང་བ་དང་། རུས་པ་དང་། རྐང་དང་། གཙུག་ཕུད་ཡོངས་སུ་གཏང་བ་དང་། རྣ་བ་ [197b.1]དང་། སྣ་དང་། མིག་དང་། ཡན་ལག་མཆོག་ཡོངས་སུ་གཏོང་བའི་སྦྱིན་པ་བྱིན་པར་བྱ་སྟེ</s>
    <s id="1:1996">མདོར་ན་བུ་མོ་ནང་ངམ་ཕྱིའི་དངོས་པོ་གང་ཡང་བདག་གིས་ཡོངས་སུ་མི་གཏང་བར་བྱ་བ་མེད་དེ།  བུ་མོ་གང་བདག་གིས་ཁྱོད་ཀྱང་ཡོངས་སུ་གཏང་སྟེ།</s>
    <s id="1:1997">དེ་བཞིན་གཤེགས་པའི་བསྟན་པ་ལ་དད་པས་</s>
    <s id="1:1998">ཁྱིམ་ནས་ [197b.2]ཁྱིམ་མེད་པར་རབ་ཏུ་འབྱུང་བའི་དུས་དང་ཚོད་དུ་གྱུར་ན།</s>
    <s id="1:1999">ཁྱོད་ནི་གཡེང་ཞིང་རྒོད་ཀྱིས་ཁྱོད་ངའི་སྦྱིན་པའི་བར་ཆད་མ་བྱེད་ཅིག་ཅེས་དེ་སྐད་སྨྲས་པ་དང་།</s>
    <s id="1:2000">དེས་གལ་ཏེ་ཁྱོད་ལུས་ལས་ཤ་ཡུངས་ཀར་གྱི་འབྲུམ་བུ་ཙམ་དུ་བཅད་དེ</s>
    <s id="1:2001">ང་ལ་བྱིན་དུ་ཟིན་ཀྱང་ངས་ཁྱོད་ཀྱི་སྦྱིན་པའི་བར་ཆད་མི་བྱའོ། །</s>
    <s id="1:2002">ཞེས་སྨྲས་ [197b.3]ནས་དེས་དེ་ལ་དེ་ལྟར་གྱུར་ཅིག ། ཆུ་ལས་སྐྱེས་པའི་མེ་ཏོག་དག་ང་ལ་བྱིན་ཅིག་ཅེས་སྨྲས་པ་དང་། དེས་ཀྱང་བྱིན་ནོ། ། དེ་ནས་བྲམ་ཟེ་གཞོན་ནུ་སྤྲིན་གྱིས་མེ་ཏོག་ཨུད་པ་ལ་དེ་དག་བླངས་ནས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ག་ལ་བ་དེར་སོང་སྟེ།</s>
    <s id="1:2003">བྲམ་ཟེ་གཞོན་ནུ་སྤྲིན་གྱིས་ [197b.4]བཅོམ་ལྡན་འདས་དེ་བཞིན་གཤེགས་པ་མར་མེ་མཛད་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་དུ་མས་བསྐོར་ཅིང་མདུན་དུ་བདར་བ་མཐོང་སྟེ། </s>
    <s id="1:2004">སྤྱོད་ལམ་མཛེས་པའི་བར་དུ་རྒྱས་པར་བྱའོ། ། དེ་བཅོམ་ལྡན་འདས་ལ་སེམས་དང་བར་གྱུར་ཏོ། །</s>
    <s id="1:2005">དེ་སེམས་དང་བར་གྱུར་ནས་ཤིན་ཏུ་དགའ་བ་དང་། དང་བ་དང་། [197b.5]བཀུར་སྟི་བསྐྱེད་ནས་བཅོམ་ལྡན་འདས་མར་མེ་མཛད་ག་ལ་བ་དེར་སོང་སྟེ། </s>
    <s id="1:2006">བྲམ་ཟེ་གཞོན་ནུ་སྤྲིན་གྱིས་མི་མང་པོ་དག་གིས་གོས་བཟང་པོ་བཟང་བ་དག་བཅོམ་ལྡན་འདས་མར་མེ་མཛད་ཀྱི་དྲུང་དུ་བཀྲམ་པ་མཐོང་ནས་དེས་བདག་ལ་གོས་མེད་ཀྱིས། གང་བདག་གིས་རི་དགས་ཀྱི་པགས་པ་འདི་གདིང་ངོ་སྙམ་ [197b.6]ནས་དེས་རི་དགས་ཀྱི་པགས་པ་དེ་བཏིང་བ་དང་། དེ་ན་མི་དག་འདི་འདྲ་བའི་སེམས་ཅན་དཀོན་མཆོག་གི་དྲུང་དུ་རི་དགས་ཀྱི་པགས་པ་བཏིང་ངམ་ཞེས་འཕྱ་ཞིང་བཏིང་བ་ཡང་རྟུལ་བར་བྱེད་དོ། ། དེ་ནས་བྲམ་ཟེ་གཞོན་ནུ་སྤྲིན་ཕྱོགས་ཀྱི་མཐའ་ག་ལ་བ་དེར་སོང་སྟེ་ཕྱིན་ནས་རི་དགས་ཀྱི་པགས་པ་བཏིང་སྟེ་ དགོངས་ [197b.7]ཤིག །བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ཀུན་ནས་སྤྱན་རི་དགས་ཀྱི་པགས་པ་འདི་ལ་ཞབས་གཞག་པར་མཛོད་ཅིག་ཅེས་སེམས་བསྐྱེད་པ་དང་། བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ཀྱིས་དགོངས་ནས་ བྲམ་ཟེ་གཞོན་ནུ་སྤྲིན་གྱི་རི་དགས་ཀྱི་པགས་པ་ལ་ཞབས་གཞག་གོ །</s>
    <s id="1:2007">[198a.1]དེ་ནས་བྲམ་ཟེ་གཞོན་ནུ་སྤྲིན་དགའ་མགུ་ར་ངས་རབ་ཏུ་དགའ་ཞིང་ཡིད་བདེ་བ་སྐྱེས་ནས་དེ་བཞིན་གཤེགས་པ་མར་མེ་མཛད་ལ་མེ་ཏོག་ཨུད་པ་ལ་ལྔ་གཏོར་བ་དང་།</s>
    <s id="1:2008">ལྷའི་བུ་བརྒྱ་ཕྲག་དུ་མས་ལྷའི་མེ་ཏོག་མན་དཱ་ར་བ་དང་། ལྷའི་མེ་ཏོག་ཨུད་པ་ལ་དང་། པད་མ་དང་། [198a.2]ལྷའི་ཙན་དན་གྱི་ཕྱེ་མ་རྣམས་ཀྱིས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལ་མངོན་པར་གཏོར།</s>
    <s id="1:2009">ལྷའི་སིལ་སྙན་རྣམས་དཀྲོལ། ལྷའི་གླུ་དབྱངས་བླངས་ནས་</s>
    <s id="1:2010">བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལ་བསྟི་སྟང་བྱ་བའི་ཕྱིར་མེ་ཏོག་ཨུད་པ་ལ་ [198a.3]དེ་དག་ཨུད་པ་ལ་སྟོང་ཕྲག་དུ་མར་བྱས་ཏེ མེ་ཏོག་གི་བླ་རེ་འདབ་མ་མཐུར་དུ་ལྟ། སྡོང་བུ་གྱེན་དུ་ལྟ་བར་བྱས་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ལ་མངོན་པར་གཏོར་ཏེ།</s>
    <s id="1:2011">འདི་ལྟ་སྟེ། བྲམ་ཟེ་གཞོན་ནུ་སྤྲིན་སེམས་དང་ནས་ [198a.4]བཅོམ་ལྡན་འདས་མར་མེ་མཛད་ཀྱི་སྤྱན་སྔར་ལོ་བཅུ་གཉིས་སུ་རལ་པ་གསེར་གྱི་ཁ་དོག་ལྟ་བུ་བཏིང་ནས། </s>
    <s id="1:2012">བདག་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་འགྱུར་ཞེ་ན།  བཅོམ་ལྡན་འདས་ཀྱིས་བདག་དབུགས་དབྱུང་བར་ [198a.5]མཛོད་ཅིག ། བདག་ལ་ཕྱག་གིས་དྲང་བར་གསོལ་ཞེས་ཡི་དམ་བརྟན་པར་བྱས་སོ། ། བཅོམ་ལྡན་འདས་དེ་བཞིན་གཤེགས་པ་མར་མེ་མཛད་བདག་གི་རལ་པ་གསེར་གྱི་ཁ་དོག་ལྟ་བུའི་སྟེང་དུ་ཞབས་མི་འཇོག་ཅིང་བདག་ལ་དབུགས་འབྱིན་པར་མི་མཛད།  བདག་ལ་བྱང་ཆུབ་ཏུ་ [198a.6]ལུང་ཡང་མི་སྟོན་ན་དེའི་ཕྱིར་བ་དག་འདི་ཉིད་དུ་ལུས་བསྐམ་པར་བགྱིའོ། ། ཞེས་ཡི་དམ་ཡང་བཅས་སོ། །</s>
    <s id="1:2013">ཤཱ་རིའི་བུ་དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཀུན་ནས་སྤྱན། ཀུན་ནས་མཁྱེན་པ་དུས་གསུམ་གང་ [198a.7]ཡང་མི་མཁྱེན་པ་ཅུང་ཟད་ཀྱང་མི་མངའ་བ་དེས་</s>
    <s id="1:2014">བྲམ་ཟེའི་ཁྱེའུ་སྤྲིན་གྱི་བསམ་པ་མཁྱེན་ནས་</s>
    <s id="1:2015">བྲམ་ཟེའི་ཁྱེའུ་སྤྲིན་གྱི་སྐྲ་རལ་བ་གསེར་གྱི་ཁ་དོག་ལྟ་བུ་ལ་ཞབས་བཞག་སྟེ</s>
    <s id="1:2016">གཡས་ཕྱོགས་ནས་གླང་པོ་ཆེའི་གཟིགས་པས་གཟིགས་ཏེ།  ཉན་ཐོས་ཀྱི་དགེ་འདུན་དེ་ལ་དགེ་སློང་དག་རལ་པ་རྣམས་ལ་རྐང་པ་ [198b.1]མ་བཞག་ཤིག །</s>
    <s id="1:2017">དེ་ཅིའི་ཕྱིར་ཞེ་ན།</s>
    <s id="1:2018">དགེ་སློང་དག་བྲམ་ཟེའི་ཁྱེའུ་འདི་ནི་བསྐལ་པ་གྲངས་མེད་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་བཀའ་སྩལ་ཏོ། །</s>
    <s id="1:2019">ཤཱ་རིའི་བུ་དེ་ལྟར་བྲམ་ཟེའི་ཁྱེའུ་སྤྲིན་གྱིས་ [198b.2]བཅོམ་ལྡན་འདས་དེ་བཞིན་གཤེགས་པ་མར་མེ་མཛད་ལས་ལུང་བསྟན་པ་ཐོས་ནས་</s>
    <s id="1:2020">དགའ་ཞིང་མགུ་ནས་</s>
    <s id="1:2021">སྟེང་གི་བར་སྣང་གི་ནམ་མཁའ་ལ་མངོན་པར་འཕགས་ཏེ</s>
    <s id="1:2022">ཏིང་ངེ་འཛིན་བྱེ་བ་ཁྲག་ཁྲིག་བརྒྱ་སྟོང་ཕྲག་བརྗོད་དུ་མེད་པ་མངོན་སུམ་དུ་བྱེད་དོ། །</s>
    <s id="1:2023">དེ་མངོན་པར་ཤེས་པའི་ [198b.3]ཡེ་ཤེས་ཀྱི་སྟོབས་ཀྱིས་ཤར་ཕྱོགས་ན།  སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་སྙེད་ལས་འདས་པ་བདག་གིས་</s>
    <s id="1:2024">བྲམ་ཟེའི་ཁྱེའུ་ཁྱོད་མ་འོངས་པའི་དུས་བསྐལ་པ་གྲངས་མེད་པ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ [198b.4]ཐུབ་པ་ཞེས་བྱ་བར་འགྱུར་རོ། །</s>
    <s id="1:2025">ཞེས་ལུང་སྟོན་པ་དང་། དེ་བཞིན་དུ་ལྷོ་དང་། ནུབ་དང་། བྱང་དང་། དེ་བཞིན་དུ་ཤར་དང་། ལྷོའི་མཚམས་ནས་འོག་དང་། སྟེང་གི་བར་དང་། ཕྱོགས་བཅུ་ཀུན་ནས་སངས་རྒྱས་བཅོམ་ལྡན་འདས་གང་གཱའི་ཀླུང་གི་བྱེ་མ་བས་ལྷག་པ་དག་གིས་ [198b.5]བྲམ་ཟེའི་ཁྱེའུ་ཁྱོད་མ་འོངས་པའི་དུས་བསྐལ་པ་གྲངས་མེད་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ། །ཞེས་ལུང་སྟོན་པ་མཐོང་ངོ་། །</s>
    <s id="1:2026">ཤཱ་རིའི་བུ་དེ་ལྟར་བྲམ་ཟེའི་ཁྱེའུ་སྤྲིན་ལུང་བསྟན་པ་ཐོས་ནས་ [198b.6]དབུགས་ཕྱིན་པར་གྱུར་ཏེ། </s>
    <s id="1:2027">ནམ་མཁའི་དཀྱིལ་དེ་ནས་བབས་ནས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་དེའི་དྲུང་དུ།</s>
    <s id="1:2028">དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ།</s>
    <s id="1:2029">ཚངས་པར་སྤྱད་པ་སྤྱོད་དོ། །</s>
    <s id="1:2030">ཤཱ་རིའི་བུ་ཁྱོད་དེའི་ཚེ་དེའི་དུས་ན་བྲམ་ཟེའི་ཁྱེའུ་ [198b.7]སྤྲིན་ཅེས་བྱ་བར་གྱུར་པ་དེ་གཞན་ཡིན་པ་སྙམ་དུ་དེ་ལྟར་དོགས་ཤིང་ཐེ་ཚོམ་ཟ་ན་དེ་ལྟར་མི་བལྟའོ། །</s>
    <s id="1:2031">དེ་ཅིའི་ཕྱིར་ཞེ་ན།</s>
    <s id="1:2032">ང་དེའི་ཚེ་དེའི་དུས་ན་བྲམ་ཟེའི་ཁྱེའུ་སྤྲིན་ཅེས་བྱ་བར་གྱུར་པ་དེ་ཡིན་ཏེ།</s>
    <s id="1:2033">ངས་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་དེ་ལ་མེ་ཏོག་ [199a.1]ཨུད་པ་ལ་ལྔ་གཏོར་ཏེ་རལ་བ་ཡང་བཏིང་ངོ་། །</s>
    <s id="1:2034">ཤཱ་རིའི་བུ་དེ་ལྟར་ན་བྱང་ཆུབ་སེམས་དཔའ་ལུང་བསྟན་པ་མྱུར་དུ་ཐོབ་པར་འདོད་པ་དག་གིས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན་པར་བྱ།  བླང་བར་བྱ། གཟུང་བར་བྱ།</s>
    <s id="1:2035">གཞན་ [199a.2]དག་ལ་ཡང་བརྗོད་པར་བྱ། </s>
    <s id="1:2036">རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །</s>
    <s id="1:2037">གང་འདི་མཚན་མ་མེད་པའི་སྤྱོད་པས་ནན་ཏན་གྱིས་བསྒྲུབ་པར་བྱའོ། །</s>
    <s id="1:2038">དེ་ཅིའི་ཕྱིར་ཞེ་ན། ཤཱ་རིའི་བུ་ངས་མངོན་པར་ཤེས་ཏེ་འདས་པའི་དུས་ན་མར་མེ་མཛད་ཀྱི་ཕ་རོལ་ན་ངས་དཀར་པོའི་ཆོས་ཀྱི་སྤྱོད་ [199a.3]པ་གང་ལ་མ་སྤྱད་པ་དེ་གང་ཡང་མེད་དེ</s>
    <s id="1:2039">འོན་ཀྱང་སངས་རྒྱས་བཅོམ་ལྡན་འདས་དེ་དག་གིས་ལུང་མ་བསྟན་ཏོ། །</s>
    <s id="1:2040">དེ་ཅིའི་ཕྱིར་ཞེ་ན། འདི་ལྟར་ང་མཚན་མ་དང་བཅས་པར་སྤྱོད་པར་གྱུར་ཏོ། ། གང་གི་ཚེ་ང་གང་འདི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་མཚན་མ་ [199a.4]མེད་པར་སྤྱོད་པ།</s>
    <s id="1:2041">དམིགས་པ་མེད་པར་སྤྱོད་པ།</s>
    <s id="1:2042">ཇི་ལྟར་ཐོས་པ་བཞིན་དུ་བསྒྲུབ་པས་གནས་པ་དེའི་འོག་ཏུ་དེ་བཞིན་གཤེགས་པ་མར་མེ་མཛད་ཀྱིས་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་ [199a.5]བར་འགྱུར་རོ། །ཞེས་བྱ་བར་ང་ལུང་བསྟན་ཏོ། །</s>
    <s id="1:2043">ཤཱ་རིའི་བུ་དེ་ལྟར་ངས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་མཐོང་སྟེ། </s>
    <s id="1:2044">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་མཐོང་མ་ཐག་ཏུ་སྤྱོད་པ་ཐམས་ཅད་ལས་ [199a.6]འདས་ཏེ།  ཆོས་ཐམས་ཅད་མཉམ་པ་ཉིད་དུ་མཐོང་བ་ཁོང་དུ་ཆུད་དོ། །</s>
    <s id="1:2045">མཐོང་མ་ཐག་ཏུ་ཆོས་ཐམས་ཅད་རང་བཞིན་གྱིས་མ་སྐྱེས་པར་ཤེས་སོ། ། དེའི་འོག་ཏུ་བཅོམ་ལྡན་འདས་དེ་བཞིན་གཤེགས་པ་མར་མེ་མཛད་དེས་བྲམ་ཟེའི་ཁྱེའུ་ཁྱོད་མ་འོངས་པའི་དུས་བསྐལ་པ་གྲངས་མེད་པ་ན་དེ་བཞིན་ [199a.7]གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བར་འགྱུར་རོ། །ཞེས་ལུང་བསྟན་ཏོ། ལུང་བསྟན་མ་ཐག་ཏུ་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་བོ། །</s>
    <s id="1:2046">བཟོད་པ་རབ་ཏུ་ཐོབ་པ་ཇི་ལྟ་བུ་ཞེ་ན།</s>
    <s id="1:2047">གང་འདི་གཟུགས་རབ་ཏུ་མི་རྙེད་པར་བཟོད་པར་བ་ཏུ་ཐོབ་པ་དང་། [199b.1]ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་རབ་ཏུ་མི་རྙེད་པར་བཟོད་པ་རབ་ཏུ་ཐོབ་པ་དང་། ཕུང་པོ་དང་། ཁམས་དང་། སྐྱེ་མཆེད་རྣམས་ཀྱི་ཆོས་ཐམས་ཅད་རབ་ཏུ་མི་རྙེད་པར་བཟོད་པ་རབ་ཏུ་ཐོབ་པའོ། །</s>
    <s id="1:2048">ཡང་བཟོད་པ་རབ་ཏུ་ཐོབ་པ་ཞེས་བྱ་བར་འདི་ནི་བཟོད་པ་མེད་པའི་ཆོས་རབ་ཏུ་ [199b.2]ཐོབ་པའི་ཚིག་བླ་དགས་སོ། །</s>
    <s id="1:2049">དེ་ཅིའི་ཕྱིར་ཞེ་ན།</s>
    <s id="1:2050">བཟོད་པ་རབ་ཏུ་ཐོབ་པའི་ཆོས་དེ་ལ་ནི་འཇིག་རྟེན་གྱི་ཆོས་རྣམས་ཀུན་ཏུ་མི་འབྱུང་ངོ་། །</s>
    <s id="1:2051">སོ་སོའི་སྐྱེ་བོའི་ཆོས་རྣམས་མ་ཡིན། </s>
    <s id="1:2052">སློབ་པའི་ཆོས་རྣམས་མ་ཡིན། </s>
    <s id="1:2053">མི་སློབ་པའི་ཆོས་རྣམས་མ་ཡིན། </s>
    <s id="1:2054">བྱང་ཆུབ་སེམས་དཔའི་ཆོས་རྣམས་མ་ཡིན་ཏེ། </s>
    <s id="1:2055">[199b.3]སངས་རྒྱས་ཀྱི་ཆོས་རྣམས་ཀྱང་མི་འབྱུང་ངོ་། །</s>
    <s id="1:2056">ཆོས་ཐམས་ཅད་མི་འབྱུང་བས་དེའི་ཕྱིར་བཟོད་པ་རབ་ཏུ་ཐོབ་པ་ཞེས་བྱའོ། །</s>
    <s id="1:2057">ཆོས་ཐམས་ཅད་ཐོབ་པ་མེད་ཅིང་མི་དམིགས་པས་དེའི་ཕྱིར་བཟོད་པ་རབ་ཏུ་ཐོབ་པ་ཞེས་བྱའོ། །</s>
    <s id="1:2058">བཟོད་པ་དེ་ཡང་མཚན་མ་ཐམས་ཅད་དང་། དམིགས་པ་ཐམས་ཅད་ཀྱིས་སྐད་ [199b.4]ཅིག་པ་ཡིན་ཏེ།  དེའི་ཕྱིར་བཟོད་པ་རབ་ཏུ་ཐོབ་པ་ཞེས་བྱ་སྟེ།</s>
    <s id="1:2059">དེ་ལ་ནི་མིག་མེད་དོ། །</s>
    <s id="1:2060">མིག་ལ་སྨོས་པ་མེད་དོ། །</s>
    <s id="1:2061">གོང་མ་བཞིན་དུ་སྦྱར་ཏེ།  རྣ་བ་མེད། སྣ་མེད། ལྕེ་མེད། ལུས་མེད།  ཡིད་མེད། ཡིད་ལ་སྨོས་པ་མེད་དེ། མི་བཟད་པའི་ཡུལ་དེ་ནི་བཟོད་པ། འགྲོ་བ་མེད་པའི་ཡུལ་དེ་ནི་ [199b.5]བཟོད་པ་སྟེ།</s>
    <s id="1:2062">དེའི་ཕྱིར་བཟོད་པ་རབ་ཏུ་ཐོབ་པ་ཞེས་བྱའོ། །</s>
    <s id="1:2063">ཤཱ་རིའི་བུ་དེ་བས་ན་བྱང་ཆུབ་སེམས་དཔའི་ལུང་བསྟན་པ་མྱུར་དུ་ཐོབ་པར་འདོད་པ་དག་གིས་གང་འདི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་མཚན་མ་མེད་པར་སྤྱོད་པ། ལྷུན་གྱིས་གྲུབ་པར་སྤྱོད་པ། དམིགས་པ་མེད་པར་སྤྱོད་པ། [199b.6]ཤིན་ཏུ་མཉན་པར་བྱ།  བླང་བར་བྱ། གཟུང་བར་བྱ།  ཀུན་ཆུབ་པར་བྱ།</s>
    <s id="1:2064">གཞན་དག་ལ་ཡང་བརྗོད་པར་བྱ།</s>
    <s id="1:2065">རྒྱ་ཆེར་ཡང་དག་པར་རབ་ཏུ་བསྟན་པར་བྱ།  ནན་ཏན་གྱིས་བསྒྲུབ་པར་བྱའོ། །</s>
    <s id="1:2066">ཡང་དེའི་ཚེ་འཁོར་དེ་ཉིད་དུ་ཚོང་དཔོན་གྱི་བུ་མིས་བྱིན་ཞེས་བྱ་བ་འདུས་པར་གྱུར་ཏེ་</s>
    <s id="1:2067">འདུག་པ་དེས་བཅོམ་ལྡན་འདས་ [199b.7]ལས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་དང་།</s>
    <s id="1:2068">སངས་རྒྱས་ཀྱི་ཡོན་ཏན་དང་། བྱང་ཆུབ་སེམས་དཔའི་ཡོན་ཏན་རྣམས་ཐོས་ནས་</s>
    <s id="1:2069">སྟན་ལས་ལངས་ཏེ་</s>
    <s id="1:2070">བླ་གོས་ཕྲག་པ་གཅིག་ཏུ་གཟར་ནས་</s>
    <s id="1:2071">པུས་མོ་གཡས་པའི་ལྷ་ངས་ལ་བཙུགས་ཏེ། </s>
    <s id="1:2072">བཅོམ་ལྡན་འདས་ག་ལ་བ་དེ་ལོགས་སུ་ཐལ་ [200a.1]མོ་སྦྱར་བ་བཏུད་དེ། </s>
    <s id="1:2073">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:2074">བཅོམ་ལྡན་འདས་གནས་བརྟན་མ་འགགས་པས་བདག་ལ་ཁྱིམ་བདག་དགྲ་བཅོམ་པ་འཐོབ་པ་སྟེ།</s>
    <s id="1:2075">འདི་ནི་རྒ་ཤིའི་ཐ་མའོ་ཞེས་དེ་ལྟར་འཇུག་པར་བགྱིས། </s>
    <s id="1:2076">དེ་སྐད་རྗེས་སུ་བསྟན་མོད་ཀྱི། [200a.2]བདག་བཅོམ་ལྡན་འདས་ལས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་དང་།</s>
    <s id="1:2077">སངས་རྒྱས་ཀྱི་ཡོན་ཏན་དང་། བྱང་ཆུབ་སེམས་དཔའི་ཡོན་ཏན་རྣམས་ཐོས་ནས་</s>
    <s id="1:2078">འདི་སྙམ་དུ་གང་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐེག་པ་ཆེན་པོ་འདི་ནི་མཆོག་གཙོ་བོ། [200a.3]དམ་པ། མཆོག་རབ། གྱ་ནོམ་པ། བླ་ན་མེད་པའོ་སྙམ་བགྱིད་དོ། །</s>
    <s id="1:2079">བཅོམ་ལྡན་འདས་ལས་ཀྱང་བདག་གིས་རབ་ཏུ་རྣམ་པར་ཕྱེ་བའི་ཆོས་རྣམས་ཀྱི་མཆོག་གང་ཡིན་པ་དེ་བསྐྱེད་པར་བྱའོ། །</s>
    <s id="1:2080">ཞེས་མངོན་སུམ་དུ་ཐོས་མངོན་སུམ་དུ་བཟུང་ནས་བདག་འདི་སྙམ་དུ་རབ་ཏུ་རྣམ་པར་ [200a.4]ཕྱེ་བའི་ཆོས་གཟུང་བ་མ་མཆིས་པ། ངའི་བ་མ་མཆིས་པ། ཡོངས་སུ་གཟུང་བ་མ་མཆིས་པ་རྣམས་ཀྱིས་ཆོས་གང་མཆོག །གཙོ་བོ། མཆོག་རབ། གྱ་ནོམ་པ། བླ་ན་མེད་པའི་ཆོས་དེ་ཡང་དག་པར་བསྒྲུབས་ཏེ་འཇུག་གོ་སྙམ་བགྱིད་དོ། །</s>
    <s id="1:2081">བཅོམ་ལྡན་འདས་བདག་འདི་སྙམ་དུ་ [200a.5]ཐེག་པ་ཐམས་ཅད་ཀྱི་ནང་ན་ནི་སངས་རྒྱས་ཀྱི་ཐེག་པ་བླ་ན་མེད་པར་གནས་པ་ལགས་ཏེ།  དེ་བཞིན་གཤེགས་པའི་ཐེག་པ་ནི་ཐེག་པ་གང་ཇི་སྙེད་པ་དེ་དག་གི་མཆོག་ཏུ་བརྗོད་པ་ནས་བླ་ན་མེད་པའི་བར་དུ་བརྗོད་པ་སྟེ།</s>
    <s id="1:2082">བཅོམ་ལྡན་འདས་བདག་སྐྱེ་བོ་མང་པོ་ལ་ཕན་པ་དང་། སྐྱེ་བོ་མང་པོ་ [200a.6]ལ་བདེ་བ་དང་། འཇིག་རྟེན་ལ་སྙིང་བརྩེ་བ་དང་། སྐྱེ་བོའི་ཚོགས་ཆེན་པོ་དང་། ལྷ་དང་མི་རྣམས་ཀྱི་དོན་དང་། ཕན་པ་དང་བདེ་བའི་སླད་དུ་</s>
    <s id="1:2083">ད་སླན་ཆད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། །</s>
    <s id="1:2084">ཇི་ལྟར་བྱང་ཆུབ་སེམས་དཔའི་བསླབ་ [200a.7]པ་བཅས་པ་ལ་ཡང་བསླབ་པར་བགྱིའོ་སྙམ་བགྱིད་དོ། །</s>
    <s id="1:2085">དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚོང་དཔོན་གྱི་བུ་མིས་བྱིན་ལ་འདི་སྐད་ཅེས་བཀའ་སྩལ་ཏོ། ། མིས་བྱིན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ནི་ཡིད་ཆེས་པར་དཀའ་བ། བསྒྲུབ་པར་ [200b.1]དཀའ་བའོ། ། གསོལ་པ་བཅོམ་ལྡན་འདས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིད་ཆེས་པར་དཀའ་ཞིང་།</s>
    <s id="1:2086">བསྒྲུབ་པར་དཀའ་ལགས་ཀྱང་བཅོམ་ལྡན་འདས་དེ་དང་འཐུན་པར་བརྩོན་འགྲུས་བརྩམས་ཏེ།</s>
    <s id="1:2087">བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྒྲུབ་པར་ [200b.2]བགྱིའོ། ། ཅི་ནས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་བགྱིའོ། །</s>
    <s id="1:2088">བཅོམ་ལྡན་འདས་གལ་ཏེ་སེམས་བསྐྱེད་པ་གང་གཱའི་ཀླུང་གི་བྱེ་མ་སྙེད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་ནུས་ [200b.3]པར་གྱུར་ལ། སེམས་བསྐྱེད་པ་རེ་རེ་ཡང་བསྐལ་པ་གང་གཱའི་ཀླུང་གི་བྱེ་མ་སྙེད་དུ་གྱུར་ལ་བྱང་ཆུབ་ཀྱི་སེམས་བསྐྱེད་པ་ལན་རེ་ཞིང་ཡང་མགོ་གང་གཱའི་བྱེ་མ་སྙེད་ཆད་པར་གྱུར་ཀྱང་དེ་ལྟར་བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་མི་བཏང་སྟེ [200b.4]བཅོམ་ལྡན་འདས་བདག་ནི་རྣམ་གྲངས་འདིས། བྱང་ཆུབ་མངོན་པར་རྫོགས་པར་འཚང་རྒྱ་བར་སྤྲོ་ན། གང་བདེ་བའི་ཡོ་བྱད་ཀྱིས་བྱང་ཆུབ་མངོན་པར་རྫོགས་པར་འཚང་།  རྒྱ་བར་ལྟ་སྨོས་ཀྱང་ཅི་འཚལ།</s>
    <s id="1:2089">དེ་ཅིའི་སླད་དུ་ཞེ་ན།</s>
    <s id="1:2090">བཅོམ་ལྡན་འདས་བླ་ན་མེད་པ་ཡང་དག་པར་རྫོགས་པའི་བྱང་ [200b.5]ཆུབ་ནི་ཇི་ལྟར་བསྐལ་བ་བྱེ་བ་བརྒྱ་སྟོང་དུ་ཚིག་གིས་ཀྱང་ཁོང་དུ་ཆུད་པར་སླ་བ་མ་ལགས་ཏེ་དེ་ལྟར་རྒྱ་ཆེ་བའོ། ། སངས་རྒྱས་ཀྱི་ཆོས་འདི་དག་ཀྱང་དེ་ལྟར་རྒྱ་ཆེ་བའོ། ། དེ་ལྟར་བསམ་གྱིས་མི་ཁྱབ་བོ། །དེ་ལྟར་མཚུངས་པ་མ་མཆིས་སོ། ། དེ་ལྟར་དཔག་ཏུ་མ་མཆིས་སོ། ། དེ་ལྟར་ [200b.6]གྲངས་མ་མཆིས་སོ། ། སངས་རྒྱས་བཅོམ་ལྡན་འདས་རྣམས་ཀྱི་མཁྱེན་པ་ཡང་དེ་ལྟར་ཆགས་པ་མ་མཆིས་སོ། །</s>
    <s id="1:2091">དེ་ནས་ཚོང་དཔོན་གྱི་བུ་མིས་བྱིན་གྱིས། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །</s>
    <s id="1:2092">བསྐལ་པ་བྱེ་བ་སྟོང་རྣམས་སུ། ། བདག་ནི་བྱང་ཆུབ་སེམས་སྐྱེད་ [200b.7]ཅིང་། །</s>
    <s id="1:2093">སྡུག་བསྔལ་ཀུན་གྱིས་གཙེས་གྱུར་ཀྱང་། །སེམས་ཅན་རྣམས་ནི་མི་གཏང་ངོ་། །</s>
    <s id="1:2094">སེམས་བསྐྱེད་པ་ནི་ལེན་རེ་ཞིང་། ། མགོ་ཡི་ཕུང་པོ་རི་རབ་ཀྱི། །འཕང་ཙམ་མཐོན་པོར་གྱུར་པ་དག། །ཐམས་ཅད་གཅོད་པར་སྤྲོ་བར་བགྱི། །</s>
    <s id="1:2095">སྲོག་ཆགས་ཀུན་ལ་ཕན་པའི་ཕྱིར། །བྱང་ཆུབ་ [201a.1]འདི་ལ་བདག་འཇུག་གོ །</s>
    <s id="1:2096">དེ་བཞིན་གཤེགས་པ་ཁྱོད་ཅི་འདྲར། །དེ་འདྲ་ཁོ་ནར་གྱུར་པར་ཤོག ། ཐེག་པ་ཆུང་ངུ་ཐེག་པ་དམན། ། ཉན་ཐོས་ཐེག་པ་སྤངས་ནས་ནི། །དེ་བཞིན་གཤེགས་པ་ཁྱད་ཅི་འདྲར། །དེ་འདྲ་ཁོ་ནར་གྱུར་པར་ཤོག །</s>
    <s id="1:2097">ཐེག་པ་ [201a.2]འདི་ནི་ཐེག་པ་ཆེ། ། སངས་རྒྱས་རྣམས་ཀྱིས་མཆོག་ཅེས་བསྔགས། །</s>
    <s id="1:2098">གཟུང་བར་འོས་པ་གཞན་མ་མཐོང་། ། དེ་བས་བདག་ནི་བྱང་ཆུབ་མོས། །</s>
    <s id="1:2099">གནོད་པར་གྱུར་པ་རྣམས་ལ་སྐྱོབ། ། ངན་འགྲོ་གསུམ་ལས་ཐར་བར་བགྱིད། །</s>
    <s id="1:2100">དེ་ཡི་ཕྱིར་ནི་སངས་རྒྱས་དག ། [201a.3]དེ་བཞིན་གཤེགས་པ་རྣམས་འབྱུང་ངོ་། །</s>
    <s id="1:2101">དེ་ནས་ཚོང་དཔོན་གྱི་བུ་མིས་བྱིན་འདི་སྙམ་དུ་སེམས་ཏེ། </s>
    <s id="1:2102">བདག་གིས་སངས་རྒྱས་ཀྱི་ཆོས་རྒྱ་ཆེན་པོ་འདི་ལྟ་བུ་དག་ཤེས་ལ་ གང་བུ་དང་ཆུང་མ་དག་ཆོས་འདི་དག་ཡང་དག་པར་འཛིན་དུ་མ་བཅུག་ན།</s>
    <s id="1:2103">འདི་ནི་བདག་གི་མི་ཆའོ་སྙམ་ [201a.4]ནས་དེ་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ། </s>
    <s id="1:2104">བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་</s>
    <s id="1:2105">རིངས་ཤིང་མྱུར་བའི་གཟུགས་ཀྱིས་རང་གི་ཁྱིམ་ག་ལ་བ་དེར་སོང་སྟེ་ ཆུང་མ་བདུན་དང་། ཁྱེའུ་བདུན་དང་། བུ་མོ་བདུན་དང་། བྲན་ཕོ་བདུན་དང་། [201a.5]བྲན་མོ་བདུན་དང་།</s>
    <s id="1:2106">ལྷན་ཅིག་ཏུ་རས་བཅོས་བུ་ཟུང་སྟོང་ཐོགས་ཏེ་</s>
    <s id="1:2107">རོལ་མོ་མཁན་ལྔ་བརྒྱ་ཙམ་དང་ ལྷན་ཅིག་བཅོམ་ལྡན་འདས་ལ་བལྟ་བར་འདོད་པས་རིངས་ཤིང་མྱུར་བའི་གཟུགས་ཀྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་བ་དང་།</s>
    <s id="1:2108">རྒྱལ་པོའི་ཁབ་ཀྱི་མི་དང་མི་མ་ཡིན་ [201a.6]པ་རབ་ཏུ་མང་པོ་དག་གིས་ཚོང་དཔོན་གྱི་བུ་མིས་བྱིན་གཡོག་དང་བཅས་ཏེ་རིངས་ཤིང་མྱུར་བའི་གཟུགས་ཀྱིས་རྒྱལ་པོའི་ཁབ་ཀྱི་གྲོང་ཁྱེར་ཆེན་པོ་ནས་བྱུང་བར་མཐོང་ངོ་། །</s>
    <s id="1:2109">མཐོང་ནས་ཀྱང་འདི་སྐད་ཅེས་མིས་བྱིན་ཁྱོད་གཡོག་དང་བཅས་ཏེ། </s>
    <s id="1:2110">རིངས་ཤིང་མྱུར་བའི་གཟུགས་ཀྱིས་གར་ཆ་ཞེས་འཛེར་ [201a.7]པ་དང་། སྨྲས་པ་སྐྱེས་བུ་ཁྱེད་ཅག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་བྱ་རྒོད་ཀྱི་ཕུང་པོའི་རི་ལ་འཁོར་བརྒྱ་སྟོང་ཕྲག་དུ་མས་བསྐོར་ཏེ</s>
    <s id="1:2111">མདུན་དུ་བདར་ནས་རྣམ་གྲངས་དུ་མས་སངས་རྒྱས་ཀྱི་ཆོས་རྒྱ་ཆེན་པོ་དག་ཡང་དག་པར་རབ་ཏུ་སྟོན་ཏེ། </s>
    <s id="1:2112">སངས་རྒྱས་ཀྱི་ཆོས་ [201b.1]རྒྱ་ཆེན་པོ་དག་གི་དོན་དང་།</s>
    <s id="1:2113">སངས་རྒྱས་ཀྱི་ཡེ་ཤེས་བསམ་གྱིས་མི་ཁྱབ་ཅིང་མཚུངས་པ་མེད་པ་ཡོངས་སུ་བསྒྲུབ་པའི་ཕྱིར་བ་དག་གཡོག་དང་བཅས་ཏེ།</s>
    <s id="1:2114">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་ག་ལ་བ་དེར་སོང་སྟེ།  བླ་ན་མེད་པ་ཡང་དག་པར་ [201b.2]རྫོགས་པའི་བྱང་ཆུབ་ཏུ་དགེ་བའི་རྩ་བ་སྐྱེད་པར་བྱེད་པ་མི་ཤེས་པ་སྟེ།</s>
    <s id="1:2115">གལ་ཏེ་ཁྱེད་སངས་རྒྱས་ཀྱི་ཆོས་རྒྱ་ཆེན་པོ་དག་ཡོངས་སུ་བསྒྲུབ་པར་འདོད་ན་ཚུར་ཤོག་འདོང་ངོ་། ། བཅོམ་ལྡན་འདས་དེའི་གན་དུ་འདོང་སྟེ། སངས་རྒྱས་ཀྱི་ཆོས་རྒྱ་ཆེ་བ་རྒྱ་ཆེ་བ་དག་གི་དོན་གྱི་ཕྱིར་དགེ་བའི་རྩ་བ་བསྐྱེད་ [201b.3]པར་བྱའོ། །</s>
    <s id="1:2116">དེ་ལྟར་རྒྱལ་པོའི་ཁབ་ཀྱི་མི་རྣམས་མིས་བྱིན་གྱི་ཚིག་དེ་ཐོས་ནས་སྲོག་ཆགས་ཁྲི་ཕྱི་བཞིན་དུ་འབྲང་བར་གྱུར་ཏོ། །</s>
    <s id="1:2117">དེ་ནས་ཚོང་དཔོན་གྱི་བུ་མིས་བྱིན་ཆུང་མ་བདུན་དང་། ཁྱེའུ་བདུན་དང་། བུ་མོ་བདུན་དང་། བྲན་ཕོ་བདུན་དང་། བྲན་མོ་བདུན་དང་། ལྷན་ཅིག་ཏུ་རས་བཅོས་བུ་ [201b.4]ཟུང་སྟོང་ཐོགས་ནས་ སྲོག་ཆགས་སྟོང་ཕྲག་བཅུ་པོ་དེ་དག་དང་། རོལ་མོ་མཁན་ལྔ་བརྒྱ་ཙམ་པོ་དེ་དག་དང་ལྷན་ཅིག་ཏུ་མེ་ཏོག་དང་། སྤོས་དང་། ཕྲེང་བ་དང་། བྱུག་པ་དང་། ཕྱེ་མ་དང་། ན་བཟའ་དང་། གདུགས་དང་། རྒྱལ་མཚན་དང་། བ་དན་དང་། རྔ་དང་། རོལ་མོ་སིལ་སྙན་དཀྲོལ་ཏེ། [201b.5]བཅོམ་ལྡན་འདས་ལ་མཆོད་པ་བྱས་ནས་</s>
    <s id="1:2118">རས་བཅོས་བུ་ཟུང་སྟོང་པོ་དེ་དག་བཅོམ་ལྡན་འདས་ཀྱི་སྐུ་ལ་གསོལ་ནས་</s>
    <s id="1:2119">དེའི་ཚེ་ཚིགས་སུ་བཅད་པ་འདི་དག་སྨྲས་སོ། །</s>
    <s id="1:2120">སེམས་ཅན་དམ་པ་མི་མཆོག་གང་ལགས་པ། །བྱང་ཆུབ་མཆོག་ཏུ་རྣམ་པར་དག་པར་སྤྱོད། ། མཐའ་ཡས་གཟིགས་པ་རྐང་གཉིས་རྣམས་ [201b.6]ཀྱི་མཆོག །དེ་ལ་དེ་རིང་བདག་ནི་མཆོད་པར་བགྱི། ། གང་ཞིག་སྔོན་གྱི་བསྐལ་བ་མང་པོར་སྤྱད། ། སྲོག་ཆགས་རྣམས་ལ་ཕན་ཕྱིར་བྱང་ཆུབ་བཙལ། ། རྫོགས་པའི་སངས་རྒྱས་ཆོས་ཀྱི་དབང་མཆོག་བརྙེས། །དེ་ལ་དེ་རིང་བདག་གིས་མཆོད་པར་བགྱི། ། བུ་དང་བྲན་བཅས་ཉེ་དུའི་ཚོགས་དང་བཅས། །  [201b.7]སྲོག་ཆགས་རྣམས་ལ་ཕན་ཕྱིར་བྱང་ཆུབ་ཚོལ། ། སྲོག་ཆགས་སྟོང་པོ་འདི་དང་ལྷན་ཅིག་ཏུ། །སངས་རྒྱས་དང་ནི་ཚོགས་ལ་སྐྱབས་སུ་མཆི། །</s>
    <s id="1:2121">དེ་ནས་ཚོང་དཔོན་གྱི་བུ་མིས་བྱིན་གྱིས་བཅོམ་ལྡན་འདས་ལ་ཚིགས་སུ་བཅད་པ་དེ་དག་གིས་མངོན་པར་བསྟོད་ནས་</s>
    <s id="1:2122">བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། </s>
    <s id="1:2123">[202a.1]བཅོམ་ལྡན་འདས་སེམས་ཅན་ཇི་སྙེད་དག་དང་ལྷན་ཅིག་ཏུ་བཅོམ་ལྡན་འདས་ཀྱི་གན་དུ་མཆིས་པ་</s>
    <s id="1:2124">དེ་དག་ཐམས་ཅད་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་པ་ཤ་སྟག་ལགས་ན།</s>
    <s id="1:2125">བཅོམ་ལྡན་འདས་ཀྱིས་ཅི་ནས་ཀྱང་སེམས་ཅན་ཐམས་ཅད་བླ་ན་ [202a.2]མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པར་མི་འགྱུར་བ་དང་། བཅོམ་ལྡན་འདས་བདག་གིས་བཅོམ་ལྡན་འདས་ལས་དགེ་བའི་རྩ་བ་བསྐྲུན་པ་གང་ལགས་པ་དགེ་བའི་རྩ་བ་འདིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བ་དེ་ [202a.3]ལྟར་དེ་དག་ལ་ཆོས་བསྟན་དུ་གསོལ། འདི་ལྟ་སྟེ་ད་ལྟར་བཅོམ་ལྡན་འདས་བཞིན་དུ་སེམས་ཅན་ཐམས་ཅད་ཀྱང་ཆོས་འདི་དག་ཐོབ་པར་གྱུར་ཅིག ། དེ་ནས་ཚོང་དཔོན་གྱི་བུ་མིས་བྱིན་དང་། སྐྱེ་དགུའི་བདག་མོ་བདུན་པོ་དེ་དག་དང་། ཁྱེའུ་བདུན་དང་། བུ་མོ་བདུན་དང་། བྲན་ [202a.4]ཕོ་བདུན་དང་། བྲན་མོ་བདུན་དང་། སྲོག་ཆགས་ཁྲི་བོ་དེ་དག་དང་རོལ་མོ་མཁན་ལྔ་བརྒྱ་པོ་དེ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་ཅག་སངས་རྒྱས་དང་། ཆོས་དང་དགེ་སློང་གི་དགེ་འདུན་ལ་སྐྱབས་སུ་མཆིའོ། །བཅོམ་ལྡན་ [202a.5]འདས་བདག་ཅག་དགེ་བསྙེན་དུ་གཟུང་དུ་གསོལ།</s>
    <s id="1:2126">དེང་ནས་ཇི་སྲིད་འཚོ་བའི་བར་དུ་</s>
    <s id="1:2127">སྲོག་གཅོད་པ་སྤོང་ངོ་། ། སྐྱབས་སུ་མཆིས་སོ། ། མངོན་པར་དད་དོ། །</s>
    <s id="1:2128">བཅོམ་ལྡན་འདས་བདག་ཅག་དེང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བགྱིའོ། །</s>
    <s id="1:2129">འདི་ [202a.6]ལྟ་སྟེ།  ད་ལྟར་ཡང་དག་པར་རྫོགས་པའི་སངས་རྒྱས་ཁྱོད་བཞིན་དུ་བདག་ཅག་ཀྱང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་སེམས་ཅན་རྣམས་ལ་ཆོས་བསྟན་པར་བགྱིའོ། ། འདི་ལྟ་སྟེ། ད་ལྟར་བཅོམ་ལྡན་འདས་ཚོགས་ལ་ [202a.7]གདམས་ངག་མཛད་པ་དེ་བཞིན་དུ་ཚོགས་ལ་གདམས་པར་བགྱིའོ། ། བཅོམ་ལྡན་འདས་འདི་ལྟ་སྟེ། ད་ལྟར་བཅོམ་ལྡན་འདས་སེམས་ཅན་སྡུག་བསྔལ་གྱིས་ཉེན་པ་རྣམས་ཐར་བར་མཛད་པ་དེ་བཞིན་དུ་བདག་ཅག་ཀྱང་སེམས་ཅན་སྡུག་བསྔལ་གྱིས་ཉེན་པ་རྣམས་ཐར་བར་བགྱིའོ། །</s>
    <s id="1:2130">དེ་ [202b.1]ནས་རོལ་མོ་མཁན་ལྔ་བརྒྱ་པོ་དེ་དག་གིས་སིལ་སྙན་གྱི་སྒྲ་ཆེན་པོས་བཅོམ་ལྡན་འདས་ལ་ལན་གསུམ་སྐོར་བ་བྱེད་དོ། ། སྲོག་ཆགས་ཁྲི་བོ་དེ་དག་དང་། ཚོང་དཔོན་གྱི་བུ་མིས་བྱིན་ཆུང་མ་བདུན་དང་། ཁྱེའུ་བདུན་དང་། བུ་མོ་བདུན་དང་། བྲན་ཕོ་བདུན་དང་། བྲན་མོ་བདུན་དང་། [202b.2]གཡོག་ཐམས་ཅད་དང་། རོལ་མོ་མཁན་ལྔ་བརྒྱ་པོ་དེ་དག་དང་ལྷན་ཅིག་ཏུ་བཅོམ་ལྡན་འདས་ལ་ལན་གསུམ་སྐོར་བ་བྱེད་དོ། ། དེ་ནས་བཅོམ་ལྡན་འདས་སེམས་ཅན་དེ་དག་ལ་ཐུགས་བརྩེ་བའི་སླད་དུ་སྟེང་གི་བར་སྣང་ལ་སྐྱིལ་མོ་ཀྲུང་བཅས་ཏེ་བཞུགས་སོ། ། དེ་ནས་རོལ་མོ་མཁན་ [202b.3]ལྔ་བརྒྱ་པོ་དེ་དག་གིས་བཅོམ་ལྡན་འདས་སྟེང་གི་བར་སྣང་ལ་སྐྱིལ་མོ་ཀྲུང་བཅས་ཏེ་བཞུགས་པ་མཐོང་ངོ་། ། མཐོང་ནས་ ཀྱང་དད་པ་སྐྱེས་ནས་ སངས་རྒྱས་ཀྱི་མཐུས་རོལ་མོའི་ཆ་སྤྱད་དེ་དག་ཐམས་ཅད་བོར་བ་དང་། སངས་རྒྱས་ཀྱི་མཐུས་དེ་དག་མ་བཟུང་བར་སྟེང་གི་བར་སྣང་ལ་གནས་ཤིང་ [202b.4]སྒྲ་འབྱིན་ཏེ སྒྲ་འབྱིན་བཞིན་དུ་དེ་བཞིན་གཤེགས་པ་བར་སྣང་ལ་བཞུགས་པ་ལ་ལན་གསུམ་སྐོར་བ་བྱེད་དོ། ། དེ་ནས་ཚོང་དཔོན་གྱི་བུ་མིས་བྱིན་གཡོག་དང་བཅས་པ་དང་། རོལ་མོ་མཁན་ལྔ་བརྒྱ་ཙམ་པོ་དེ་དག་དང་། སྲོག་ཆགས་ཁྲི་པོ་དེ་དག་གིས་བཅོམ་ལྡན་འདས་ཀྱི་རྫུ་འཕྲུལ་དང་། ཆོ་ [202b.5]འཕྲུལ་འདི་མཐོང་ནས་དགའ་མགུ་ཡི་རངས་ཏེ་དགའ་བ་དང་། ཡིད་བདེ་བ་སྐྱེས་ནས་ ཐམས་ཅད་ཐལ་མོ་སྦྱར་ཏེ། བཅོམ་ལྡན་འདས་ལ་ཕྱག་འཚལ་ལོ། །སྟེང་གི་བར་སྣང་ལ་དཔག་ཚད་གཅིག་ཁོར་ཡུག་ཏུ་ཡང་སིལ་སྙན་སྟོང་ཕྲག་དུ་མས་ཡོངས་སུ་མ་བཟུང་བདག་གིས་ཁྱབ་པར་གྱུར་ཏེ། དཔེར་ན་སྦྲང་རྩིའི་ [202b.6]སྦྲང་མའི་ཚང་བཞིན་དུ་སྟེང་གི་བར་སྣང་ལ་རྔ་དང་རོལ་མོ་སིལ་སྙན་གྱི་སྒྲ་བྱུང་ངོ་། ། དེ་ནས་ཚོང་དཔོན་གྱི་བུ་མིས་བྱིན་གཡོག་དང་བཅས་པ་དང་། རོལ་མོ་མཁན་ལྔ་བརྒྱ་ཙམ་པོ་དེ་དག་དང་། སྲོག་ཆགས་ཁྲི་བོ་དེ་དག་དང་། ཆོས་ཉན་དུ་སྔར་ལྷགས་པ་ལས་སྲོག་ཆགས་དྲུག་སྟོང་ཙམ་ཞིག་དང་། དགེ་སློང་ [202b.7]སྟོང་ཉིས་བརྒྱ་ལྔ་བཅུ་པོ་དེ་དག་ཐམས་ཅད་སངས་རྒྱས་ཀྱི་མཐུས་སྟེང་གི་བར་སྣང་ལ་མངོན་པར་འཕགས་པ་དང་། སངས་རྒྱས་ཀྱི་མཐུས་སྟེང་གི་བར་སྣང་ལ་ཁང་པ་བརྩེགས་པ་ལྔ་ལྔ་བྱུང་ངོ་། ། རོལ་མོ་མཁན་གྱི་ཁང་པ་བརྩེགས་པ་བཞིས་མདུན་གྱིས་བལྟས་པའི་རོལ་མོ་མཁན་གྱི་ཁང་པ་བརྩེགས་པ་ཐམས་ [203a.1]ཅད་ན་ཆོས་སྟོན་ཏོ། །</s>
    <s id="1:2131">བར་སྣང་ལ་གནས་པའི་ལྷ་སྟོང་ཕྲག་བྱེ་བ་དུ་མ་དག་གིས་ཀྱང་ལྷའི་མེ་ཏོག་མན་དཱ་ར་བ་དག་གཏོར་ཏོ། །</s>
    <s id="1:2132">མེ་ཏོག་དེ་དག་ཀྱང་སངས་རྒྱས་ཀྱི་མཐུས་སྟེང་གི་བར་སྣང་ལ་ཁང་པ་བརྩེགས་པ་བརྒྱད་ཅུར་གྱུར་ཏོ། །</s>
    <s id="1:2133">དེ་ནས་སྐྱེ་བོའི་ [203a.2]ཚོགས་ཆེན་པོ་སྟེང་གི་བར་སྣང་ལ་གནས་པས་རྫུ་འཕྲུལ་གྱི་མཐུ་ཆེན་པོ་འདི་མཐོང་ནས་</s>
    <s id="1:2134">བཅོམ་ལྡན་འདས་ལ་དགའ་བ་དང་། དད་པ་དང་། གུས་པ་དང་། ཞེས་ཆེར་བྱེད་དོ། །</s>
    <s id="1:2135">དེ་ནས་བཅོམ་ལྡན་འདས་ཀྱིས་སྐྱེ་བོའི་ཚོགས་ཆེན་པོའི་དད་པ་མཁྱེན།  ཚོང་དཔོན་གྱི་བུ་མིས་ [203a.3]བྱིན་དང་། སྐྱེ་བོའི་ཚོགས་ཆེན་པོ་དེའི་ལྷག་པའི་བསམ་པ་མཁྱེན་ནས་དེའི་ཚེ་འཛུམ་པ་མཛད་དེ། དབུའི་གཙུག་ཏུ་མི་སྣང་བར་གྱུར་ཞེས་བྱ་བའི་བར་དུ་རྒྱས་པར་སྦྱར་རོ། །</s>
    <s id="1:2136">དེ་ནས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་འཛུམ་པ་མཛད་པ་མཐོང་ནས་</s>
    <s id="1:2137">ཆོས་ [203a.4]གོས་ཕྲག་པ་གཅིག་ཏུ་གཟར་ཏེ བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་ནས་</s>
    <s id="1:2138">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
    <s id="1:2139">བཅོམ་ལྡན་འདས་སངས་རྒྱས་བཅོམ་ལྡན་འདས་དག་ནི་རྒྱུ་མ་མཆིས།  རྐྱེན་མ་མཆིས་པར་འཛུམ་པ་མི་མཛད་ན་ འཛུམ་པ་ [203a.5]མཛད་པའི་རྒྱུ་གང་ལགས། རྐྱེན་གང་ལགས། དེ་སྐད་ཅེས་གསོལ་པ་དང་།</s>
    <s id="1:2140">བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་འདི་སྐད་ཅེས་བཀའ་སྩལ་ཏོ། །</s>
    <s id="1:2141">ཀུན་དགའ་བོ་ཚོང་དཔོན་གྱི་བུ་མིས་བྱིན་འདིས་ཆུང་མ་བདུན་དང་། ཁྱེའུ་བདུན་དང་། བུ་མོ་བདུན་དང་། [203a.6]བྲན་ཕོ་བདུན་དང་། བྲན་མོ་བདུན་གྱིས་ང་ལ་མཆོད་པ་བྱས་ཏེ</s>
    <s id="1:2142">བསྐལ་པ་བྱེ་བ་ཕྲག་སྟོང་དུ་ལོག་པར་ལྟུང་བར་མི་འགྲོ་སྟེ། </s>
    <s id="1:2143">ལྷ་དང་མི་རྣམས་ཀྱི་ནང་དུ་སྐྱེ་བར་འགྱུར་རོ། །</s>
    <s id="1:2144">དེ་བསྐལ་པ་བྱེ་བ་སྟོང་ཕྲག་བརྒྱ་འདས་ནས་</s>
    <s id="1:2145">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་ [203a.7]སངས་རྒྱས་དེད་དཔོན་ཞེས་བྱ་བ་མཉེས་པར་བྱེད་པར་འགྱུར་རོ། མཉེས་པར་བྱས་ནས་ བསྟི་སྟང་དུ་བྱེད་པར་འགྱུར།  བླ་མར་བྱེད་པར་འགྱུར།  རི་མོར་བྱེད་པར་འགྱུར།  མཆོད་པར་བྱེད་པར་འགྱུར་ཏེ།</s>
    <s id="1:2146">དེའི་འོག་ཏུ་བསྐལ་པ་ཉི་ཤུར་ལོག་པར་ལྟུང་བར་འགྲོ་བར་མི་འགྱུར་རོ། །</s>
    <s id="1:2147">ཀུན་དགའ་བོ་དེ་ལ་ཚོང་ [203b.1]དཔོན་གྱི་བུ་མིས་བྱིན་གྱི་ཆུང་མ་བདུན་དང་། བུ་མོ་བདུན་དང་། བྲན་མོ་བདུན་གང་ཡིན་པ་དག་ནི་འདི་ནས་ཤི་འཕོས་ནས་བུད་མེད་ཀྱི་ལུས་ལས་བསྒྱུར་ཏེ</s>
    <s id="1:2148">སྐྱེས་པའི་ལུས་ཐོབ་ནས་བྱང་ཆུབ་སེམས་དཔའ་མིས་བྱིན་དང་ལྷན་ཅིག་ཏུ་བྱང་ཆུབ་སེམས་དཔའི་སྤྱད་པ་སྤྱོད་པར་འགྱུར་རོ། །དེ་དག་ [203b.2]བསྐལ་པ་གཅིག་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ</s>
    <s id="1:2149">ཀུན་དགའ་བོ་བྱང་ཆུབ་སེམས་དཔའ་སེམས་དཔའ་ཆེན་པོ་མིས་བྱིན་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སེམས་སྙོམས་ [203b.3]ཞེས་བྱ་བར་འགྱུར་རོ། །བྱང་ཆུབ་སེམས་དཔའ་མིས་བྱིན་གྱི་ཞབས་འབྲིང་བ་གང་ཡིན་པ་ཐམས་ཅད་ནི་དེ་བཞིན་གཤེགས་པ་མིང་ཐ་དད་པར་འགྱུར་རོ། །རོལ་མོ་མཁན་ལྔ་བརྒྱ་པོ་གང་ཡིན་པ་དེ་དག་ནི་བསྐལ་པ་གྲངས་མེད་པར་ལོག་པར་ལྟུང་བར་མི་འགྲོ་སྟེ</s>
    <s id="1:2150">འཁོར་ལོས་སྒྱུར་པའི་ [203b.4]རྒྱལ་པོ་བྱེ་བ་ཕྲག་སྟོང་བྱེད་པར་བགྲང་བས་སྨྲ་སྟེ། </s>
    <s id="1:2151">བར་སྐབས་དེར་སངས་རྒྱས་སྟོང་ཕྲག་བཅུ་མཉེས་པར་བྱས་ནས་བསྟི་སྟང་དུ་བྱེད་པར་འགྱུར།  བླ་མར་བྱེད་པར་འགྱུར། རི་མོར་བྱེད་པར་འགྱུར། མཆོད་པ་བྱེད་པར་འགྱུར་རོ།</s>
    <s id="1:2152">ཐམས་ཅད་ཀྱང་བསྐལ་པ་གཅིག་ལ་བླ་ན་མེད་པ་ཡང་དག་པར་ [203b.5]རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དབྱངས་འཇམ་ཞེས་བྱ་བར་ཐམས་ཅད་མིང་འཐུན་པར་འགྱུར་རོ། །</s>
    <s id="1:2153">སྲོག་ཆགས་ཁྲི་བོ་དེ་དག་ལས་སྲོག་ཆགས་བཞི་བརྒྱ་ནི་དེ་བཞིན་གཤེགས་པ་ [203b.6]བྱམས་པ་མཉེས་པར་བྱས་ནས་ དེའི་ཚེ་ཡོངས་སུ་མྱ་ངན་ལས་འདའ་བར་འགྱུར་རོ། །</s>
    <s id="1:2154">ལྷག་མ་རྣམས་ནི་བསྐལ་པ་གང་གཱའི་ཀླུང་གི་བྱེ་མ་སྙེད་དུ་ལོག་པར་ལྟུང་བར་མི་འགྲོ་སྟེ ཚུལ་འདིས་སངས་རྒྱས་བྱེ་བ་ཕྲག་སྟོང་མཉེས་པར་བྱས་ནས་བསྟི་སྟང་དུ་བྱེད་པར་འགྱུར།  བླ་མར་བྱེད་པར་འགྱུར།  རི་ [203b.7]མོར་བྱེད་པར་འགྱུར། མཆོད་པ་བྱེད་པར་འགྱུར་རོ། །ཐམས་ཅད་ཀྱང་བསྐལ་པ་གཅིག་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཏེ།</s>
    <s id="1:2155">དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ངོ་མཚར་ཞེས་བྱ་བར་ཐམས་ཅད་ཀྱང་མིང་འཐུན་པར་འགྱུར་ [204a.1]རོ། །སྲོག་ཆགས་དྲུག་སྟོང་པོ་དེ་དག་ལས་སྲོག་ཆགས་སྟོང་ནི་ང་ཡོངས་སུ་མྱ་ངན་ལས་འདས་ཏེ དམ་པའི་ཆོས་ནུབ་ནས་མཚོན་གྱི་བསྐལ་པ་བར་མ་ནི་འདས་དེ་བཞིན་གཤེགས་པ་བྱམས་པ་ནི་མ་བྱུང་བའི་དུས་ན་དེར་སེམས་ཅན་རྣམས་ཀྱི་ཚེ་འཕེལ་བར་འགྱུར་བའི་དུས་དེ་ན་རང་སངས་ [204a.2]རྒྱས་བརྒྱད་ཁྲི་འབྱུང་བར་འགྱུར་ཏེ</s>
    <s id="1:2156">སྲོག་ཆགས་སྟོང་པོ་དེ་དག་གིས་རང་སངས་རྒྱས་དེ་དག་ཐམས་ཅད་མཉེས་པར་བྱས་ནས་བསྟི་སྟང་དུ་བྱེད་པར་འགྱུར།  བླ་མར་བྱེད་པར་འགྱུར།  རི་མོར་བྱེད་པར་འགྱུར། མཆོད་པར་བྱེད་པར་འགྱུར་རོ། །གང་ཟག་གི་མཆོག་བྱམས་པ་དེ་ཡང་མཉེས་པར་བྱས་ནས་བསྟི་སྟང་ [204a.3]དུ་བྱེད་པར་འགྱུར། བླ་མར་བྱེད་པར་འགྱུར།  རི་མོར་བྱེད་པར་འགྱུར། མཆོད་པར་བྱེད་པར་འགྱུར་རོ། །</s>
    <s id="1:2157">དེའི་འོག་ཏུ་བསྐལ་པ་བྱེ་བ་ཁྲག་ཁྲིག་ཕྲག་ཉི་ཤུར་ལོག་པར་ལྟུང་བར་འགྲོ་བར་མི་འགྱུར་རོ། །དེ་ནས་ལུས་ཀྱི་ཐ་མ་བདག་གི་ལུས་ཀྱི་ཐ་མ་ཐོབ་ནས་ དགེ་བའི་རྩ་བ་རྣམས་ཀྱིས་བསྐུལ་ཏེ། དད་ [204a.4]པས་</s>
    <s id="1:2158">ཁྱིམ་ནས་ཁྱིམ་མེད་པར་རབ་ཏུ་བྱུང་ནས། རང་བྱང་ཆུབ་མངོན་སུམ་དུ་བྱེད་པར་འགྱུར་རོ། །</s>
    <s id="1:2159">སྲོག་ཆགས་ཁྲི་པོ་ལས་སྲོག་ཆགས་མཐོང་བ་སྐྱེས་པ་སྟོང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །</s>
    <s id="1:2160">ལྷའི་བུ་ཁྲི་ཕྲག་དྲུག་ཅུ་ནི་ཆོས་རྣམས་ལ་ཆོས་ཀྱི་མིག་རྡུལ་དང་བྲལ་ [204a.5]ཞིང་དྲི་མ་མེད་པར་སྐྱེས་སོ། །</s>
    <s id="1:2161">ཀུན་དགའ་བོ་བྱིས་པ་རྣམས་མ་གཏོགས་པར་དེ་བཞིན་གཤེགས་པ་རྣམས་ལ་སུ་ཞིག་དགའ་བ་དང་། དད་པ་དང་། གུས་པ་དང་། ཞེས་སྐྱེད་པར་མི་བྱེད། </s>
    <s id="1:2162">དེ་ཅིའི་ཕྱིར་ཞེ་ན།</s>
    <s id="1:2163">འདི་ལྟར་དགེ་བའི་རྩ་བ་ཆུང་ངུས་འདི་ལྟ་བུའི་ཆེ་བ་ཉིད་ཐོབ་ཅིང་མྱ་ངན་ལས་ [204a.6]འདས་པ་ལ་ཡང་རེག་གོ །</s>
    <s id="1:2164">དེ་ནས་བཅོམ་ལྡན་འདས་ཀྱིས་ཚིགས་སུ་བཅད་པ་འདི་དག་གསུངས་སོ། །</s>
    <s id="1:2165">སངས་རྒྱས་ལ་ནི་གུས་བྱས་ན། ། འདི་འདྲ་བ་ཡི་དཔལ་འཐོབ་སྟེ། །</s>
    <s id="1:2166">དེ་ཕྱིར་གང་ལ་བྱིན་ནི། །འབྲས་བུ་ཆེ་བའི་སྟོན་ལ་མཆོད། །</s>
    <s id="1:2167">གང་ཡང་བཞུགས་ལ་མཆོད་པ་དང་། ། [204a.7]གང་ཡང་མྱ་ངན་འདས་པ་ཡི། །རིང་བསྲེལ་ཡུངས་འབྲུ་ཙམ་མཆོད་པ། །དེ་བཞིན་གཤེགས་པར་འགྱུར་བར་མཐོང་། །</s>
    <s id="1:2168">གང་ཡང་བཞུགས་ལ་མཆོད་པ་དང་། །གང་ཡང་མྱ་ངན་འདས་པ་ཡི། །རིང་བསྲེལ་ཡུངས་འབྲུ་ཙམ་མཆོད་པ། །སེམས་ཀྱང་མཉམ་ལ་འབྲས་བུ་མཉམ། །</s>
    <s id="1:2169">མཉམ་པའི་ [204b.1]སེམས་སུ་བྱས་ནས་ནི། ། གང་ཟག་མཆོག་ལ་མཆོད་བྱེད་པ། །</s>
    <s id="1:2170">དེ་ཡི་རྣམ་པར་སྨིན་པ་མཉམ། ། མཚུངས་པར་བྱང་ཆུབ་འཚང་ཡང་རྒྱ། །</s>
    <s id="1:2171">བདེ་བར་གཤེགས་པའི་ལམ་བཟུང་སྟེ། ། ངན་པར་འགྲོ་བའི་ལམ་ཡང་བཅད། །</s>
    <s id="1:2172">མྱ་ངན་འདས་པར་འགྲོ་བའི་ལམ། ། དེ་ཡང་དེ་ལ་མི་དཀོན་ནོ། །</s>
    <s id="1:2173">སངས་ [204b.2]རྒྱས་ཚུལ་ཁྲིམས་དམ་པ་དང་། ། སངས་རྒྱས་ཏིང་ངེ་འཛིན་མཆོག་གིས། །</s>
    <s id="1:2174">དེ་ཕྱིར་མཆོག་ལ་དད་བྱས་ནས། ། དེ་བཞིན་གཤེགས་པ་མཆོག་ཏུ་འགྱུར། །</s>
    <s id="1:2175">མཆོད་པ་དམ་པ་བྱས་ནས་ནི། ། མྱུར་དུ་མཆོག་ཏུ་འགྱུར་བ་ཡིན། །</s>
    <s id="1:2176">ཆོས་ཀྱི་དམ་པ་སྟོན་མཛད་པ། །རྫོགས་པའི་སངས་རྒྱས་ [204b.3]མཆོག་ཏུ་འགྱུར། །</s>
    <s id="1:2177">མི་གང་མཁས་པ་སངས་རྒྱས་ཀྱི། །ཆོས་ལ་སྟེན་པར་འདོད་པ་དེ། །</s>
    <s id="1:2178">འདུན་པ་དྲག་པོ་བསྐྱེད་པར་བྱ། ། མང་དུ་ཐོས་ནས་ཚུལ་བཞིན་ནོ། །</s>
    <s id="1:2179">འཁོར་ལོས་སྒྱུར་བའི་རྒྱལ་པོ་དང་། ། ཚངས་པ་དབང་བྱེད་གྱུར་ནས་ནི། །</s>
    <s id="1:2180">ཡོན་ཏན་མང་པོའི་འབྱུང་གནས་དང་། ། མྱ་ངན་འདས་པར་ [204b.4]ངེས་པར་འགྱུར། །</s>
    <s id="1:2181">དེའི་ཚེ་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་ཤཱ་རིའི་བུ་</s>
    <s id="1:2182">དེ་བས་ན་རིགས་ཀྱི་བུ་འམ། རིགས་ཀྱི་བུ་མོ་ཐེག་པ་ཆེན་པོ་ལ་ཡང་དག་པར་ཞུགས་པ་</s>
    <s id="1:2183">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འདོད་པ་</s>
    <s id="1:2184">དག་ [204b.5]གིས་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ལ་</s>
    <s id="1:2185">འདུན་པ་དྲག་པོ་བསྐྱེད་དེ ཤིན་ཏུ་མཉན་པར་བྱ།  བླང་བར་བྱ། གཟུང་བར་བྱ།  བཀླག་པར་བྱ། ཀུན་ཆུབ་པར་བྱ།</s>
    <s id="1:2186">གཞན་དག་ལ་བརྗོད་པར་བྱ་གཞན་དག་ལ་རྒྱ་ཆེར་ཡང་དག་པར་རབ་ཏུ་བསྟན་པར་བྱའོ། །</s>
    <s id="1:2187">དེ་ཅིའི་ཕྱིར་ཞེ་ན། བྱང་ཆུབ་ [204b.6]སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཤིན་ཏུ་མཉན་ཏམ་བླངས་སམ། བཟུང་ངམ། ཀུན་ཆུབ་པར་བྱས་སམ། གཞན་དག་ལ་བརྗོད་དམ། གཞན་དག་ལ་རྒྱ་ཆེར་ཡང་དག་པར་རབ་ཏུ་བསྟན་ན དཀོན་མཆོག་གསུམ་གྱི་གདུང་རྒྱུན་མི་གཅད་པར་བྱ་བའི་ཕྱིར་ཞུགས་པ་ཡིན་ནོ། ། [204b.7]ཚད་མེད་པ་བཞི་དང་མི་འབྲལ་བ་ཡིན་ནོ། ། ཕ་རོལ་ཏུ་ཕྱིན་པ་དྲུག་ལ་བརྩོན་པ་ཡིན་ནོ། ། བསྡུ་བའི་དངོས་པོ་བཞིས་སེམས་ཅན་རྣམས་སྡུད་པར་བརྩོན་པ་ཡིན་ནོ། །</s>
    <s id="1:2188">ཤཱ་རིའི་བུ་གང་འདི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ནི་བྱང་ཆུབ་ཀྱི་ལམ་ཡིན་ནོ། །</s>
    <s id="1:2189">དེ་ཅིའི་ཕྱིར་ཞེ་ན།</s>
    <s id="1:2190">བླ་ན་མེད་པ་ཡང་ [205a.1]དག་པར་རྫོགས་པའི་བྱང་ཆུབ་ནི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་དང་འབྲེལ་ཏོ། །</s>
    <s id="1:2191">ཤཱ་རིའི་བུ་བྱང་ཆུབ་སེམས་དཔའ་རྣམས་ཀྱི་ནོར་ནི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱི་ནང་དུ་བཅུག་གོ །</s>
    <s id="1:2192">ཤཱ་རིའི་བུ་ངས་བྱང་ཆུབ་ [205a.2]སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་ལ་བསླབས་ནས་ཡང་དག་པར་ཆད་པ་རྗེས་སུ་ཐོབ་བོ། །ཕ་རོལ་ཏུ་ཕྱིན་པ་ཐམས་ཅད་ཀྱི་ཕ་རོལ་ཏུ་ཕྱིན་པ་ཡང་རྗེས་སུ་ཐོབ་བོ། །ཕ་རོལ་ཏུ་ཕྱིན་པ་ཐམས་ཅད་གང་ཞེ་ན། </s>
    <s id="1:2193">འདི་ལྟ་སྟེ། བླ་ན་མེད་པ་ [205a.3]ཡང་དག་པར་རྫོགས་པའི་བྱང་ཆུབ་ཀྱི་ཕ་རོལ་ཏུ་སོན་པའོ། ། དེ་བཞིན་གཤེགས་པ་ཕ་རོལ་ཏུ་ཕྱིན་པ་ཐམས་ཅད་ལ་ངེས་པར་བྱས་པ། དེ་བཞིན་གཤེགས་པ་མཛད་པ་རྒྱུན་མ་བཅད་པ། རྣམ་པ་ཐམས་ཅད་ཀྱིས་ཚད་མེད་པའི་རྗེས་སུ་ཐོབ་པ། དེ་བཞིན་གཤེགས་པས་ [205a.4]དཔག་ཏུ་མེད་པ་རྗེས་སུ་ཐོབ་པ། ཕ་རོལ་ཏུ་ཕྱིན་པ་ཐམས་ཅད་རྗེས་སུ་ཐོབ་པ། ཕ་རོལ་ཏུ་ཕྱིན་པ་ཐམས་ཅད་ལ་ཤིན་ཏུ་གནས་པའོ། །</s>
    <s id="1:2194">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
    <s id="1:2195">ལུས་ཀྱི་ལས་དང་རྣམ་སྨིན་གྱིས། །རྣམ་པར་ [205a.5]སྨིན་པ་ཤེས་པར་བྱ། ། ལས་མིན་རྣམ་སྨིན་མ་ཡིན་གང་། །དེ་བདེ་དེ་ནི་མྱ་ངན་འདས། ། གང་ལས་ཤེས་པ་མེད་པ་ཡི། །འདུས་བྱས་ཐམས་ཅད་སྡུག་བསྔལ་ཏེ། ། དེ་ཕྱིར་ཤེས་པ་བསྐྱེད་པས་ནི། །འདུས་བྱས་ཀུན་ལས་རྣམ་པར་གྲོལ། །</s>
    <s id="1:2196">བཅོམ་ལྡན་འདས་ཀྱིས་ [205a.6]དེ་སྐད་ཅེས་བཀའ་སྩལ་ནས། </s>
    <s id="1:2197">ཚེ་དང་ལྡན་པ་ཤཱ་རིའི་བུ་དང་། དགེ་སློང་དེ་དག་དང་། ལྷ་དང་། མི་དང་། ལྷ་མ་ཡིན་དང་། དྲི་ཟར་བཅས་པའི་འཇིག་རྟེན་ཡི་རངས་ཏེ།</s>
    <s id="1:2198">བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ།། །།</s>
    <s id="1:2199">འཕགས་པ་དཀོན་མཆོག་ [205a.7]བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས། བྱང་ཆུབ་སེམས་དཔའི་སྡེ་སྣོད་ཀྱི་ལེའུ་ཞེས་བྱ་བ་སྟེ།  བཅུ་གཉིས་པ་རྫོགས་སོ།། །། རྒྱ་གར་གྱི་མཁན་པོ་ཨཱ་ཙརྱ་སུ་རེན་དྲ་དང་། ཤཱི་ལེན་དྲ་དང་། ཨཱ་ཙཱརྱ་དྷ་རྨ་ཏ་ཤཱི་ལས་བསྒྱུར་ཅིང་ཞུས་ [205b.1]ཏེ། སྐད་གསར་ཆད་ཀྱིས་ཀྱང་བཅོས་ནས་གཏན་ལ་ཕབ་པ།། །། {T57}འཕགས་པ་དཀོན་མཆོག་བརྩེགས་པ་ཆེན་པོའི་ཆོས་ཀྱི་རྣམ་གྲངས་ལེའུ་སྟོང་ཕྲག་བརྒྱ་པ་ལས་ལེའུ་བཅུ་གསུམ་ [205b.2]པ་སྟེ། ཚེ་དང་ལྡན་པ་དགའ་བོ་ལ་མངལ་ན་གནས་པ་བསྟན་པ། བམ་པོ་དང་པོ། །རྒྱ་གར་སྐད་དུ། ཨརྱ་ནནྡ་གབྷཱ་བ་ཀཱནྟི་ནི་ར་དེ་ཤ། །བོད་སྐད་དུ། འཕགས་པ་དགའ་བོ་ལ་མངལ་ན་གནས་པ་བསྟན་པ་ཞེས་བྱ་བ་ཐེག་པ་ཆེན་པོའི་མདོ། སངས་</s>
  </p>
</text>
