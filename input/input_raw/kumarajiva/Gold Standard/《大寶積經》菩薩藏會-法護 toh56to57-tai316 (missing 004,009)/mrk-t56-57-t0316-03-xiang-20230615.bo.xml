<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་གསུམ་པ།</s>
    <s id="1:2">དེ་ནས་ཚེ་དང་ལྡན་པ་ཤཱ་རིའི་བུ་སྟན་ལས་ལངས་ཏེ་ [281b.3]</s>
    <s id="1:3">བླ་གོས་ཕྲག་པ་གཅིག་ཏུ་གཟར་ནས།</s>
  </p>
  <p id="2">
    <s id="2:1">པུས་མོ་གཡས་པའི་ལྷ་ང་ས་ལ་བཙུགས་ཏེ། </s>
  </p>
  <p id="3">
    <s id="3:1">བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ། </s>
  </p>
  <p id="4">
    <s id="4:1">བཅོམ་ལྡན་འདས་ལ་འདི་སྐད་ཅེས་གསོལ་ཏོ། །</s>
  </p>
  <p id="5">
    <s id="5:1">གལ་ཏེ་ཞུས་ནས་ཞུ་བ་ལུང་བསྟན་པའི་སླད་དུ་བཅོམ་ལྡན་འདས་ [281b.4]ཀྱིས་བདག་ལ་སྐབས་ཕྱེ་ན། </s>
  </p>
  <p id="6">
    <s id="6:1">བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་ཕྱོགས་འགའ་ཞིག་ཞུའོ། །</s>
  </p>
  <p id="7">
    <s id="7:1">དེ་སྐད་ཅེས་གསོལ་བ་དང་།</s>
    <s id="7:2">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="8">
    <s id="8:1">[281b.5]ཤཱ་རིའི་བུ་</s>
    <s id="8:2">ཁྱོད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ཅི་དང་ཅི་འདོད་པ་དྲིས་ཤིག་དང་། དྲིས་པ་དེ་དང་དེའི་ལུང་བསྟན་པས་ངས་ཁྱོད་ཀྱི་སེམས་རངས་པར་བྱའོ། །</s>
  </p>
  <p id="9">
    <s id="9:1">དེ་སྐད་ཅེས་བཀའ་སྩལ་ནས་</s>
    <s id="9:2">བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་ [281b.6]བུས་འདི་སྐད་ཅེས་གསོལ་ཏོ། །</s>
  </p>
  <p id="10">
    <s id="10:1">བཅོམ་ལྡན་འདས་ཆོས་དུ་དང་ལྡན་ན་</s>
  </p>
  <p id="11">
    <s id="11:1">བྱང་ཆུབ་སེམས་དཔའ་རྣམས་</s>
    <s id="11:2">ལུས་ཀྱི་ལས་ཁ་ན་མ་ཐོ་བ་མ་མཆིས་པ་དག་ལགས།</s>
    <s id="11:3">ངག་གི་ལས་ཁོ་ན་མ་ཐོ་བ་མ་མཆིས་པ་དང་།</s>
    <s id="11:4">ཡིད་ཀྱི་ལས་ཁ་ན་མ་ཐོ་བ་མ་མཆིས་པ་དང་།</s>
    <s id="11:5">ལུས་ཀྱི་ལས་ [281b.7]ཡོངས་སུ་དག་པ་དང་།</s>
    <s id="11:6">ངག་གི་ལས་ཡོངས་སུ་དག་པ་དང་།</s>
    <s id="11:7">ཡིད་ཀྱི་ལས་ཡོངས་སུ་དག་པ་དང་།</s>
    <s id="11:8">ལུས་ཀྱི་ལས་མ་གཡོས་པ་དང་།</s>
    <s id="11:9">ངག་གི་ལས་མ་གཡོས་པ་དང་།</s>
    <s id="11:10">ཡིད་ཀྱི་ལས་མ་གཡོས་པ་རྣམས་ལགས།</s>
    <s id="11:11">ཐམས་ཅད་མཁྱེན་པའི་སེམས་བསྐྱེད་པ་དེ་ལས་ [282a.1]བདུད་དང་།</s>
    <s id="11:12">བདུད་ཀྱི་རིས་ཀྱི་ལྷ་རྣམས་ཀྱིས་བསྐྱོད་མི་ནུས་པ་རྣམས་ལགས།</s>
    <s id="11:13">ས་ནས་སར་འཕར་བ་ལ་མཁས་པ་རྣམས་ལགས།</s>
    <s id="11:14">སེམས་ཅན་ཐམས་ཅད་ཀྱི་འདྲེན་པར་གྱུར་པ་དང་།</s>
    <s id="11:15">རྣམ་པར་འདྲེན་པར་གྱུར་པ་དང་།</s>
    <s id="11:16">ཡོངས་སུ་འདྲེན་པར་གྱུར་པ་དང་།</s>
    <s id="11:17">སྒྲོན་མར་ [282a.2]གྱུར་པ་དང་།</s>
    <s id="11:18">སྟེགས་སུ་གྱུར་པ་དང་།</s>
    <s id="11:19">ཟམ་པར་གྱུར་པ་དང་།</s>
    <s id="11:20">གྲུར་གྱུར་པ་དང་།</s>
    <s id="11:21">སྒྲོལ་བ་པོ་དང་།</s>
    <s id="11:22">ཕ་རོལ་དུ་འགྲོ་བར་གྱུར་པ་དང་།</s>
    <s id="11:23">གནས་དང་མགོན་དང་སྐྱབས་དང་།</s>
    <s id="11:24">དཔུང་གཉེན་དུ་གྱུར་པ་དང་།</s>
    <s id="11:25">ཐམས་ཅད་མཁྱེན་པའི་སེམས་བསྐྱེད་པ་དེ་ལས་བཟློག་པར་མི་ [282a.3]ནུས་པ་རྣམས་ལགས།</s>
    <s id="11:26">དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་ཚིགས་སུ་བཅད་པའི་དབྱངས་ཀྱིས་དོན་དེ་ཉིད་ཀུན་ཞུས་པ། །</s>
    <s id="11:27">གང་གིས་བྱང་ཆུབ་རབ་ཞུགས་པ། ། དཔའ་བོ་དེ་ཡི་དོན་ཅི་ལགས། །</s>
    <s id="11:28">གང་གིས་དམ་པ་འཚང་རྒྱ་བ། །</s>
    <s id="11:29">ཡོན་ཏན་ཆོས་རྣམས་བརྗོད་དུ་ [282a.4]གསོལ། །</s>
  </p>
  <p id="12">
    <s id="12:1">སྲོག་ཆགས་ཀུན་ལ་སྨན་སླད་དུ། །</s>
    <s id="12:2">དཔའ་བོ་དེ་དག་ཇི་ལྟར་སྤྱོད། །</s>
  </p>
  <p id="13">
    <s id="13:1">ཇི་ལྟ་བུ་ཡི་ཆོས་བསྒོམས་པས། །</s>
    <s id="13:2">མི་ཡི་དམ་པ་སངས་རྒྱས་འགྱུར། །</s>
  </p>
  <p id="14">
    <s id="14:1">བྱང་ཆུབ་སྙིང་པོར་རབ་གནས་ནས། །</s>
  </p>
  <p id="15">
    <s id="15:1">སྡིག་ཅན་དག་ནི་ཇི་ལྟར་འདུལ། །</s>
    <s id="15:2">བྱེ་བ་དག་གི་ཞིང་བསྐྱོད་ནས། །</s>
  </p>
  <p id="16">
    <s id="16:1">ཇི་ལྟར་བྱང་ཆུབ་ [282a.5]མཆོག་འཚང་རྒྱ། །</s>
    <s id="16:2">བྱང་ཆུབ་སེམས་དཔའ་གང་གི་དོན། །</s>
    <s id="16:3">འདི་འདྲའི་ཚིག་ནི་ཅི་ཞིག་ལགས། །</s>
    <s id="16:4">སངས་རྒྱས་ཆོས་ཀྱི་མཆོག་རྣམས་དང་། །</s>
    <s id="16:5">བྱང་ཆུབ་དག་ནི་འདིར་བརྗོད་གསོལ། །</s>
  </p>
  <p id="17">
    <s id="17:1">སྲོག་ཆགས་ཀུན་ལས་སྨན་སླད་དུ། །</s>
    <s id="17:2">པད་མ་བཞིན་དུ་མ་ཆགས་ཤིང་། །</s>
    <s id="17:3">སེམས་ཅན་ [282a.6]བྱེ་བ་གྲོལ་མཛད་པར། །</s>
    <s id="17:4">འཇིག་རྟེན་འདི་ནི་ཇི་ལྟར་སྤྱོད། །</s>
  </p>
  <p id="18">
    <s id="18:1">མཁས་པ་ལྷ་དང་ཀླུ་དག་དང་། །</s>
    <s id="18:2">མི་དང་མི་མ་ལགས་རྣམས་ཀྱིས། །</s>
    <s id="18:3">ཇི་ལྟ་བུར་ནི་མཆོད་འགྱུར་བ། །</s>
    <s id="18:4">ཞུས་པ་དེ་དག་བཤད་དུ་གསོལ། །</s>
  </p>
  <p id="19">
    <s id="19:1">དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་ [282a.7]བཀའ་སྩལ་ཏོ། །</s>
  </p>
  <p id="20">
    <s id="20:1">ཤཱ་རིའི་བུ་</s>
    <s id="20:2">བྱང་ཆུབ་སེམས་དཔའ་ཆོས་གཅིག་དང་ལྡན་ན་</s>
    <s id="20:3">སངས་རྒྱས་ཀྱི་ཆོས་འདི་དག་དང་གཞན་ཡང་དཔག་ཏུ་མེད་པ་དག་ཡོངས་སུ་འཛིན་ཏོ། །</s>
  </p>
  <p id="21">
    <s id="21:1">ཆོས་གཅིག་པོ་གང་ཞེ་ན།</s>
    <s id="21:2">འདི་ལྟ་སྟེ། བསམ་པ་ཕུན་སུམ་ཚོགས་པའི་བྱང་ཆུབ་ཀྱི་སེམས་ཏེ།</s>
  </p>
  <p id="22">
    <s id="22:1">ཤཱ་རིའི་བུ་ [282b.1]བྱང་ཆུབ་སེམས་དཔའ་ཆོས་གཅིག་པོ་དེ་དང་ལྡན་ན་</s>
    <s id="22:2">སངས་རྒྱས་ཀྱི་ཆོས་འདི་དག་དང་། གཞན་ཡང་དཔག་ཏུ་མེད་པ་དག་ཡོངས་སུ་འཛིན་ཏོ། །</s>
  </p>
  <p id="23">
    <s id="23:1">དེ་ནས་བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །</s>
  </p>
  <p id="24">
    <s id="24:1">བཅོམ་ལྡན་འདས་</s>
    <s id="24:2">བསམ་པ་ཇི་ལྟ་བུ།</s>
    <s id="24:3">བྱང་ཆུབ་ [282b.2]ཀྱི་སེམས་ཇི་ལྟ་བུ།</s>
    <s id="24:4">དེ་སྐད་ཅེས་གསོལ་པ་དང་།</s>
    <s id="24:5">བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །</s>
  </p>
  <p id="25">
    <s id="25:1">ཤཱ་རིའི་བུ་</s>
    <s id="25:2">བསམ་པ་ཞེས་བྱ་བ་ནི་</s>
    <s id="25:3">མི་ཕྱེད་པའི་ཕྱིར་སྙིང་པོའོ། །</s>
  </p>
  <p id="26">
    <s id="26:1">བརྟེན་པའི་ཕྱིར་མི་ཕྱེད་པའོ། །</s>
  </p>
  <p id="27">
    <s id="27:1">མི་གཡོ་བའི་ཕྱིར་བརྟན་པའོ། །</s>
  </p>
  <p id="28">
    <s id="28:1">མ་འཁྲུལ་ [282b.3]བའི་ཕྱིར་མི་གཡོ་བའོ། །</s>
  </p>
  <p id="29">
    <s id="29:1">ཤིན་ཏུ་གནས་པའི་ཕྱིར་མ་འཁྲུལ་པའོ། །</s>
  </p>
  <p id="30">
    <s id="30:1">མི་ཟློགས་པའི་ཕྱིར་ཤིན་ཏུ་གནས་པའོ། །</s>
  </p>
  <p id="31">
    <s id="31:1">སེམས་ཅན་ལ་ལྟ་བའི་ཕྱིར་མི་ཟློགས་པའོ། །</s>
  </p>
  <p id="32">
    <s id="32:1">སྙིང་རྗེ་ཆེན་པོའི་རྩ་བ་ལས་བྱུང་བའི་ཕྱིར་སེམས་ཅན་ལ་ལྟ་བའོ། །</s>
  </p>
  <p id="33">
    <s id="33:1">ཡོངས་སུ་མི་སྐྱོ་བའི་ཕྱིར་སྙིང་རྗེ་ཆེན་པོའི་རྩ་ [282b.4]བའོ། །</s>
  </p>
  <p id="34">
    <s id="34:1">སེམས་ཅན་ཡོངས་སུ་སྨིན་པར་བྱ་བའི་ཆོ་ག་ཤེས་པའི་ཕྱིར་ཡོངས་སུ་མི་སྐྱོ་བའོ། །</s>
  </p>
  <p id="35">
    <s id="35:1">བདག་ལ་བདེ་བ་མ་ཡིན་པའི་ཕྱིར་སེམས་ཅན་ཡོངས་སུ་སྨིན་པར་བྱ་བའི་ཆོ་ག་ཤེས་པའོ། །</s>
  </p>
  <p id="36">
    <s id="36:1">ལན་དུ་ཕན་འདོགས་པར་རེ་བ་མེད་པའི་ཕྱིར་བདག་བདེ་བ་མ་ཡིན་པའོ། །</s>
  </p>
  <p id="37">
    <s id="37:1">ཟང་ཟིང་མེད་པའི་ [282b.5]ཕྱིར་ལན་དུ་ཕན་འདོགས་པར་རེ་བ་མེད་པའོ། །</s>
  </p>
  <p id="38">
    <s id="38:1">སེམས་ཅན་གྱི་ཕྱིར་འབྲང་བས་ཟང་ཟིང་མེད་པའོ། །</s>
  </p>
  <p id="39">
    <s id="39:1">མཐུ་ཆུང་བའི་སེམས་ཅན་ལ་ལྟ་བའི་ཕྱིར་སེམས་ཅན་གྱི་ཕྱིར་འབྲང་བའོ། །</s>
  </p>
  <p id="40">
    <s id="40:1">མགོན་དུ་གྱུར་པའི་ཕྱིར་མཐུ་ཆུང་བའི་སེམས་ཅན་ལ་ལྟ་བའོ། །</s>
    <s id="40:2">སྐྱབས་དང་དཔུང་གཉེན་གྱི་ཕྱིར་ [282b.6]མགོན་དུ་གྱུར་པའོ། ། མ་འཁྲུགས་པའི་ཕྱིར་སྐྱབས་དང་དཔུང་གཉེན་ནོ། །</s>
  </p>
  <p id="41">
    <s id="41:1">ཤིན་ཏུ་ཡང་དག་པར་བརྟགས་པའི་ཕྱིར་མ་འཁྲུགས་པའོ། །</s>
  </p>
  <p id="42">
    <s id="42:1">རྩོད་པ་མེད་པའི་ཕྱིར་ཤིན་ཏུ་ཡང་དག་པར་བརྟག་པའོ། །</s>
  </p>
  <p id="43">
    <s id="43:1">བསམ་པ་དགེ་བའི་ཕྱིར་རྩོད་པ་མེད་པའོ། །</s>
  </p>
  <p id="44">
    <s id="44:1">ཅི་ཡང་མེད་པའི་ཕྱིར་བསམ་ [282b.7]པ་དགེ་བའོ། །</s>
  </p>
  <p id="45">
    <s id="45:1">ཤིན་ཏུ་ཡོངས་སུ་དག་པའི་ཕྱིར་ཅི་ཡང་མེད་པའོ། །</s>
  </p>
  <p id="46">
    <s id="46:1">རབ་ཏུ་བྱུང་བར་བྱས་པའི་ཕྱིར་ཤིན་ཏུ་ཡོངས་སུ་དག་པའོ། །</s>
  </p>
  <p id="47">
    <s id="47:1">ནང་དྲི་མ་མེད་པའི་ཕྱིར་རབ་ཏུ་བྱང་བར་བྱས་པའོ། །</s>
  </p>
  <p id="48">
    <s id="48:1">ཕྱི་ཤིན་ཏུ་ཡོངས་སུ་དག་པའི་ཕྱིར་ནང་དྲི་མ་མེད་པའོ། །</s>
  </p>
  <p id="49">
    <s id="49:1">དེ་ལྟར་ཤཱ་རིའི་བུ་</s>
    <s id="49:2">མི་ཕྱེད་པས་ [283a.1]སྙིང་པོ་ཞེས་བྱ་བ་ནས་</s>
    <s id="49:3">ཕྱི་ཤིན་ཏུ་ཡོངས་སུ་དག་པའི་ཕྱིར་ནང་དྲི་མ་མེད་པའི་བར་དུ་སྟེ།</s>
  </p>
  <p id="50">
    <s id="50:1">བསམ་པ་ནི་དེ་ལྟ་བུའོ། །</s>
  </p>
  <p id="51">
    <s id="51:1">བྱང་ཆུབ་ཀྱི་སེམས་ཇི་ལྟ་བུ་ཞེ་ན། </s>
  </p>
  <p id="52">
    <s id="52:1">སེམས་དེ་ནི་ཉོན་མོངས་པ་ཐམས་ཅད་ཀྱིས་མི་རྫི་བའོ། །</s>
  </p>
  <p id="53">
    <s id="53:1">སེམས་དེ་ནི་ཐེག་པ་གཞན་མི་འདོད་པའི་ཕྱིར་འབྲེལ་བ་ [283a.2]མེད་པའོ། །</s>
  </p>
  <p id="54">
    <s id="54:1">སེམས་དེ་ནི་ཕ་རོལ་རྒོལ་བ་ཐམས་ཅད་ཀྱིས་མི་འཕྲོགས་པའི་ཕྱིར་བརྟན་པའོ། །</s>
  </p>
  <p id="55">
    <s id="55:1">སེམས་དེ་ནི་བདུད་ཐམས་ཅད་ཀྱིས་མི་ཕྱེད་པའོ། །</s>
  </p>
  <p id="56">
    <s id="56:1">སེམས་དེ་ནི་དགེ་བའི་རྩ་བའི་ཚོགས་བསགས་པའི་ཕྱིར་རྟག་པའོ། །</s>
  </p>
  <p id="57">
    <s id="57:1">སེམས་དེ་ནི་སངས་རྒྱས་ཀྱི་ཆོས་ལ་མོས་པའི་ཕྱིར་མི་གཡོ་བའོ། ། </s>
  </p>
  <p id="58">
    <s id="58:1">[283a.3]སེམས་དེ་ནི་བྱང་ཆུབ་སེམས་དཔའི་ས་ལ་རབ་ཏུ་གནས་པའོ། །</s>
  </p>
  <p id="59">
    <s id="59:1">སེམས་དེ་ནི་གཉེན་པོ་མེད་པའི་ཕྱིར་བླ་ན་མེད་པའོ། །</s>
  </p>
  <p id="60">
    <s id="60:1">སེམས་དེ་ནི་སངས་རྒྱས་ཀྱི་ཆོས་ཐམས་ཅད་ངེས་པར་ཕིགས་པའི་ཕྱིར་རྡོ་རྗེ་ལྟ་བུའོ། །</s>
  </p>
  <p id="61">
    <s id="61:1">སེམས་དེ་ནི་སེམས་ཅན་ཐམས་ཅད་ཀྱི་བསམ་པ་ལ་མི་མཉམ་པ་ [283a.4]མེད་པའི་ཕྱིར་མཉམ་པའོ། །</s>
  </p>
  <p id="62">
    <s id="62:1">སེམས་དེ་ནི་རང་བཞིན་གྱིས་ཀུན་ནས་ཉོན་མོངས་པ་མེད་པའི་ཕྱིར་རྣམ་པར་དག་པའོ། །</s>
  </p>
  <p id="63">
    <s id="63:1">སེམས་དེ་ནི་ཤེས་རབ་ཀྱིས་སྣང་བར་བྱེད་པའི་ཕྱིར་དྲི་མ་མེད་པའོ། །</s>
  </p>
  <p id="64">
    <s id="64:1">སེམས་དེ་ནི་སེམས་ཅན་ཐམས་ཅད་ལ་སྐབས་འབྱེད་པའི་ཕྱིར་རྒྱ་ཆེ་བའོ། །</s>
  </p>
  <p id="65">
    <s id="65:1">སེམས་དེ་ [283a.5]ནི་ནམ་མཁའ་དང་མཚུངས་པའི་ཕྱིར་ཡངས་པའོ། །</s>
  </p>
  <p id="66">
    <s id="66:1">སེམས་དེ་ནི་ཐམས་ཅད་མཁྱེན་པའི་ཡེ་ཤེས་ལ་བཏང་བའི་ཕྱིར་སྒྲིབ་པ་མེད་པའོ། །</s>
  </p>
  <p id="67">
    <s id="67:1">སེམས་དེ་ནི་སྙིང་རྗེ་ཆེན་པོ་མ་བཅད་པའི་ཕྱིར་ཐམས་ཅད་ཀྱི་རྗེས་སུ་སོང་བའོ། །</s>
  </p>
  <p id="68">
    <s id="68:1">སེམས་དེ་ནི་མཁས་པས་བསྔགས་པའི་ཕྱིར་མངོན་དུ་འགྲོ་བར་ [283a.6]བྱ་བའོ། །</s>
  </p>
  <p id="69">
    <s id="69:1">སེམས་དེ་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་དུ་གྱུར་པའོ། །</s>
  </p>
  <p id="70">
    <s id="70:1">སེམས་དེ་ནི་བདེ་བའི་དངོས་པོ་ཐམས་ཅད་ཀྱི་གནས་སོ། །</s>
  </p>
  <p id="71">
    <s id="71:1">སེམས་དེ་ནི་ཚུལ་ཁྲིམས་ཀྱིས་སྨོན་ལམ་ལས་བྱུང་བའོ། །</s>
  </p>
  <p id="72">
    <s id="72:1">སེམས་དེ་ནི་བཟོད་པས་བསྙེན་པར་དགའ་བའོ། །</s>
  </p>
  <p id="73">
    <s id="73:1">སེམས་དེ་ནི་བརྩོན་འགྲུས་ཀྱིས་ [283a.7]ཐུལ་བར་དཀའ་བའོ། །</s>
  </p>
  <p id="74">
    <s id="74:1">སེམས་དེ་ནི་བསམ་གཏན་དག་གིས་ཉེ་བར་ཞི་བའོ། །</s>
  </p>
  <p id="75">
    <s id="75:1">སེམས་དེ་ནི་ཤེས་རབ་ཀྱི་ཚོགས་ཀྱིས་གནོད་པ་མེད་པའོ། །</s>
  </p>
  <p id="76">
    <s id="76:1">ཡང་སེམས་དེ་ནི་དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་དང་།</s>
    <s id="76:2">ཏིང་ངེ་འཛིན་གྱི་ཕུང་པོ་དང་།</s>
    <s id="76:3">ཤེས་རབ་ཀྱི་ཕུང་པོ་དང་།</s>
    <s id="76:4">རྣམ་ [283b.1]པར་གྲོལ་བའི་ཕུང་པོའི་རྩ་བའོ། །</s>
  </p>
  <p id="77">
    <s id="77:1">སེམས་དེ་ནི་དེ་བཞིན་གཤེགས་པའི་རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོའི་རྩ་བའོ། །</s>
  </p>
  <p id="78">
    <s id="78:1">སེམས་དེ་ནི་དེ་བཞིན་གཤེགས་པའི་སྟོབས་བཅུ་དང་།</s>
    <s id="78:2">མི་འཇིགས་པ་བཞི་དང་།</s>
    <s id="78:3">སངས་རྒྱས་ཀྱི་ཆོས་མ་འདྲེས་པ་བཅྭ་བརྒྱད་རྣམས་ཀྱི་ [283b.2]རྩ་བའོ། །</s>
  </p>
  <p id="79">
    <s id="79:1">ཡང་ཤཱ་རིའི་བུ་</s>
    <s id="79:2">སེམས་དེ་ནི་བྱང་ཆུབ་ཀྱི་རང་བཞིན་ཏེ། དེའི་ཕྱིར་བྱང་ཆུབ་ཀྱི་སེམས་ཞེས་བྱའོ། །</s>
  </p>
  <p id="80">
    <s id="80:1">ཤཱ་རིའི་བུ་</s>
    <s id="80:2">བྱང་ཆུབ་སེམས་དཔའ་བསམ་པ་དང་། བྱང་ཆུབ་ཀྱི་སེམས་དེ་ལྟ་བུ་དང་ལྡན་པ་ནི་</s>
    <s id="80:3">བྱང་ཆུབ་སེམས་དཔའ་ཞེས་བྱའོ། །</s>
  </p>
  <p id="81">
    <s id="81:1">སེམས་རྒྱ་ཆེན་པོ་སེམས་ཅན་ [283b.3]མཆོག་རབ་ཅེས་བྱའོ། །</s>
  </p>
  <p id="82">
    <s id="82:1">འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་གྱུར་པའི་སེམས་ཅན་ཞེས་བྱའོ། །</s>
  </p>
  <p id="83">
    <s id="83:1">ལུས་ཀྱི་ལས་ཁ་ན་མ་ཐོ་བ་མེད་པ་ཡིན། </s>
  </p>
  <p id="84">
    <s id="84:1">ངག་གི་ལས་ཁ་ན་མ་ཐོ་བ་མེད་པ་ཡིན། </s>
  </p>
  <p id="85">
    <s id="85:1">ཡིད་ཀྱི་ལས་ཁ་ན་མ་ཐོ་བ་མེད་པ་ཡིན། </s>
  </p>
  <p id="86">
    <s id="86:1">ལུས་ཀྱི་ལས་ཡོངས་སུ་དག་པ་ཡིན། </s>
  </p>
  <p id="87">
    <s id="87:1">[283b.4]ངག་གི་ལས་ཡོངས་སུ་དག་པ་ཡིན། </s>
  </p>
  <p id="88">
    <s id="88:1">ཡིད་ཀྱི་ལས་ཡོངས་སུ་དག་པ་ཡིན། </s>
  </p>
  <p id="89">
    <s id="89:1">ལུས་ཀྱི་ལས་མ་གཡོས་པ་ཡིན། </s>
  </p>
  <p id="90">
    <s id="90:1">ངག་གི་ལས་མ་གཡོས་པ་ཡིན། </s>
  </p>
  <p id="91">
    <s id="91:1">ཡིད་ཀྱི་ལས་མ་གཡོས་པ་ཡིན་ཏེ། </s>
  </p>
  <p id="92">
    <s id="92:1">ཐམས་ཅད་མཁྱེན་པའི་སེམས་བསྐྱེད་པ་དེ་ལས་</s>
    <s id="92:2">བདུད་དང་བདུད་ཀྱི་རིས་ཀྱི་ལྷ་རྣམས་ [283b.5]ཀྱིས་བསྐྱོད་མི་ནུས་པ་ཡིན།</s>
  </p>
  <p id="93">
    <s id="93:1">ས་ནས་སར་འཕར་བ་ལ་མཁས་པ་ཡིན། </s>
  </p>
  <p id="94">
    <s id="94:1">འཇིག་རྟེན་གྱི་ཆོས་ཐམས་ཅད་ཀྱིས་མ་གོས་པ་ཡིན། </s>
  </p>
  <p id="95">
    <s id="95:1">སེམས་ཅན་ཐམས་ཅད་ཀྱི་འདྲེན་པར་གྱུར་པ་ཡིན། </s>
  </p>
  <p id="96">
    <s id="96:1">རྣམ་པར་འདྲེན་པར་གྱུར་པ་དང་།</s>
    <s id="96:2">ཡོངས་སུ་འདྲེན་པར་གྱུར་པ་དང་།</s>
    <s id="96:3">སྒྲོན་མར་གྱུར་ [283b.6]པ་དང་།</s>
    <s id="96:4">སྟེགས་སུ་གྱུར་པ་དང་།</s>
    <s id="96:5">ཟམ་པར་གྱུར་པ་དང་།</s>
    <s id="96:6">གྲུར་གྱུར་པ་དང་།</s>
    <s id="96:7">སྒྲོལ་བར་གྱུར་པ་དང་། ཕ་རོལ་ཏུ་འགྲོ་བ་དང་།</s>
    <s id="96:8">གནས་དང་། མགོན་དང་།</s>
    <s id="96:9">སྐྱབས་དང་། དཔུང་གཉེན་ཡིན་ནོ། །</s>
  </p>
  <p id="97">
    <s id="97:1">ཐམས་ཅད་མཁྱེན་པའི་སེམས་བསྐྱེད་པ་དེ་ལས་</s>
    <s id="97:2">བདུད་དང་ [283b.7]བདུད་ཀྱི་རིས་ཀྱི་ལྷ་རྣམས་ཀྱིས་བསྐྱོད་པར་མི་ནུས་པ་ཡིན་ནོ། །</s>
  </p>
  <p id="98">
    <s id="98:1">དེ་ལྟར་ན་ཤཱ་རིའི་བུ་</s>
    <s id="98:2">བྱང་ཆུབ་སེམས་དཔའ་བསམ་པ་ཐག་པ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་དད་པ་ཡིན་ནོ། །</s>
  </p>
  <p id="99">
    <s id="99:1">དད་པ་མང་བ་དང་།</s>
    <s id="99:2">འཕགས་པ་རྣམས་མཐོང་བར་འདོད་ [284a.1]པ་དང་།</s>
    <s id="99:3">ཆོས་ཉན་པར་འདོད་པ་ཡིན།</s>
  </p>
  <p id="100">
    <s id="100:1">སེར་སྣ་མེད་ཅིང་ལྷུག་པར་གཏོང་བ་དང་།</s>
    <s id="100:2">ལག་བརྐྱང་ཞིང་རྣམ་པར་གཏོང་བ་ལ་དགའ་བ་དང་། སྦྱིན་པ་བགེད་པ་ལ་དགའ་བ་ཡིན།</s>
  </p>
  <p id="101">
    <s id="101:1">སེམས་ཅན་ཐམས་ཅད་ལ་</s>
    <s id="101:2">ཁོང་ཁྲོ་བ་མེད་པའི་སེམས་ཡིན།</s>
    <s id="101:3">རྙོག་པ་མེད་པའི་སེམས་ [284a.2]དང་།</s>
    <s id="101:4">འཁྲུགས་པ་མེད་པའི་སེམས་དང་།</s>
    <s id="101:5">མ་འདྲེས་པའི་སེམས་དང་།</s>
    <s id="101:6">དེ་ལས་དང་ལས་ཀྱི་རྣམ་པར་སྨིན་པ་ལ་མངོན་པར་དད་པ་དང་།</s>
    <s id="101:7">རབ་ཏུ་རྟོག་ཅིང་ཡིད་ཆེས་པ་དང་།</s>
    <s id="101:8">ཐེ་ཚོམ་མེད་ཅིང་སོམ་ཉི་མེད་པ་ཡིན་ནོ། །</s>
  </p>
  <p id="102">
    <s id="102:1">དེ་ནག་པོ་དང་། དཀར་པོའི་ཆོས་རྣམས་ཀྱི་འབྲས་བུ་མི་ [284a.3]སྟོར་བར་ཤེས་པས་སྲོག་གི་ཕྱིར་ཡང་སྡིག་པའི་ལས་མི་བྱེད་པ་ཡིན་ཏེ། </s>
  </p>
  <p id="103">
    <s id="103:1">དེ་སྲོག་གཅོད་པ་སྤོང་བ་ཡིན།</s>
    <s id="103:2">མ་བྱིན་པར་ལེན་པ་དང་།</s>
    <s id="103:3">འདོད་པ་ལ་ལོག་པར་གཡེམ་པ་དང་།</s>
    <s id="103:4">བརྫུན་དུ་སྨྲ་བ་དང་།</s>
    <s id="103:5">ཕྲ་མ་དང་།</s>
    <s id="103:6">ངག་རྩུབ་པོ་དང་།</s>
    <s id="103:7">ཚིག་ཀྱལ་བ་དང་།</s>
    <s id="103:8">བརྣབ་སེམས་དང་།</s>
    <s id="103:9">[284a.4]གནོད་སེམས་དང་།</s>
    <s id="103:10">ལོག་པར་ལྟ་བ་སྤོང་བ་ཡིན་ཏེ</s>
  </p>
  <p id="104">
    <s id="104:1">མི་དགེ་བ་བཅུའི་ལས་ཀྱི་ལམ་འདི་དག་སྤངས་ནས། </s>
  </p>
  <p id="105">
    <s id="105:1">དགེ་བ་བཅུའི་ལས་ཀྱི་ལམ་རྣམས་ཡང་དག་པར་ལེན་ཅིང་སྤྱོད་དོ། །</s>
  </p>
  <p id="106">
    <s id="106:1">དེ་དད་པ་དང་ལྡན་པས་</s>
    <s id="106:2">གང་དགེ་སྦྱོང་དང་། བྲམ་ཟེ་དག་ཡང་དག་པར་སོང་བ་དང་།</s>
    <s id="106:3">ཡང་དག་པར་ཞུགས་པ་ [284a.5]དང་།</s>
    <s id="106:4">ཚུལ་ཁྲིམས་དང་ལྡན་པ་དང་།</s>
    <s id="106:5">དགེ་བའི་ཆོས་ཅན་དང་།</s>
    <s id="106:6">མང་དུ་ཐོས་པ་དང་།</s>
    <s id="106:7">ཐོས་པ་ལ་བརྩོན་པ་དང་།</s>
    <s id="106:8">ཚུལ་བཞིན་ཡིད་ལ་བྱེད་པ་དང་ལྡན་པ་དང་།</s>
    <s id="106:9">དུལ་བ་དང་།</s>
    <s id="106:10">ཞི་བ་དང་།</s>
    <s id="106:11">ཉེ་བར་ཞི་བ་དང་།</s>
    <s id="106:12">རྩོད་པའི་སྨྲ་བ་མེད་པ་དང་།</s>
    <s id="106:13">མི་སྙན་པར་སྨྲ་བ་མེད་པ་དང་།</s>
    <s id="106:14">བསམ་ [284a.6]པ་དགེ་ཞིང་</s>
    <s id="106:15">མི་དགེ་བའི་བསམ་པ་མེད་པ་དང་།</s>
    <s id="106:16">དགེ་བ་ལ་ཡང་དག་པར་སྦྱོར་བ་དང་།</s>
    <s id="106:17">མི་དགེ་བའི་ཆོས་ཐམས་ཅད་ཡོངས་སུ་སྤངས་པ་དང་།</s>
    <s id="106:18">རྒོད་པ་མེད་པ་དང་། ཁེངས་པ་མ་ཡིན་པ་དང་།</s>
    <s id="106:19">ཡབ་ཡབ་པོ་མེད་པ་དང་།</s>
    <s id="106:20">མུ་ཅོར་མི་སྨྲ་བ་དང་། ཚིག་མ་འདྲེས་པ་དང་།</s>
    <s id="106:21">དྲན་ [284a.7]པ་ཉེ་བར་གནས་པ་དང་།</s>
    <s id="106:22">སེམས་ཤིན་ཏུ་མཉམ་པར་གཞག་པ་དེ་དག་དང་།</s>
    <s id="106:23">ཇི་ལྟར་སྲིད་པར་འདྲེན་པ་བཅད་པ་དང་།</s>
    <s id="106:24">ཟུག་རྔུ་ཕྱུང་བ་དང་།</s>
    <s id="106:25">ཁུར་བོར་བ་དང་།</s>
    <s id="106:26">ཐེ་ཚོམ་ལས་རྒལ་བ་དང་། སོམ་ཉི་ལས་རྒལ་བ་དང་།</s>
    <s id="106:27">ཡང་སྲིད་པ་ཟད་པའི་སངས་རྒྱས་བཅོམ་ལྡན་འདས་ [284b.1]དང་།</s>
    <s id="106:28">བྱང་ཆུབ་སེམས་དཔའ་སེམས་དཔའ་ཆེན་པོ་དག་དང་།</s>
    <s id="106:29">དེ་ལྟ་བུའི་དགེ་སྦྱོང་དང་། བྲམ་ཟེ་དགེ་བའི་བཤེས་གཉེན་དུ་རིག་ནས་ དེ་དག་ལ་བསྙེན་ཅིང་བསྟེན་ཏེ</s>
  </p>
  <p id="107">
    <s id="107:1">བསྙེན་བཀུར་བྱེད་ཅིང་མགུ་བར་བྱེད་ཀྱི། ཡིད་བྱུང་བར་མི་བྱེད་དོ། །</s>
  </p>
  <p id="108">
    <s id="108:1">དགའ་བར་བྱེད་ཀྱི། མི་དགའ་བར་མི་བྱེད་དོ། ། </s>
  </p>
  <p id="109">
    <s id="109:1">[284b.2]དེས་དགེ་བའི་བཤེས་གཉེན་མགུ་བར་བྱས་པས་དེ་དག་དེ་ལ་ཆོས་ཀྱིས་ཕན་འདོགས་པར་བྱེད་དེ། </s>
  </p>
  <p id="110">
    <s id="110:1">ཆོས་ཀྱི་གཏམ་གྱིས་ཡང་དག་པར་སྟོན་པར་བྱེད། ། ཡང་དག་པར་འཛིན་དུ་འཇུག །</s>
    <s id="110:2">ཡང་དག་པར་གཟེངས་སྟོད། ཡང་དག་པར་རབ་ཏུ་དགའ་བར་བྱེད་དེ།</s>
  </p>
  <p id="111">
    <s id="111:1">སྦྱིན་པས་ལོངས་སྤྱོད་ཆེན་པོ་འགྱུར་བ་ [284b.3]དང་།</s>
    <s id="111:2">ཚུལ་ཁྲིམས་ཀྱིས་མཐོ་རིས་སུ་སྐྱེ་བ་དང་།</s>
    <s id="111:3">ཐོས་པས་ཤེས་རབ་ཆེན་པོར་འགྱུར་བ་དང་།</s>
    <s id="111:4">སྒོམ་པས་འབྲལ་བར་འགྱུར་རོ་ཞེས་ཡང་དག་པར་རབ་ཏུ་སྟོན་ཏོ། །</s>
  </p>
  <p id="112">
    <s id="112:1">འདི་ནི་སྦྱིན་པ།</s>
    <s id="112:2">འདི་ནི་སྦྱིན་པའི་འབྲས་བུ་དང་།</s>
    <s id="112:3">འདི་ནི་སེར་སྣ།</s>
    <s id="112:4">འདི་ནི་སེར་སྣའི་འབྲས་བུ།</s>
    <s id="112:5">འདི་ནི་ཚུལ་ [284b.4]ཁྲིམས།</s>
    <s id="112:6">འདི་ནི་ཚུལ་ཁྲིམས་ཀྱི་རྣམ་པར་སྨིན་པ།</s>
    <s id="112:7">འདི་ནི་འཆལ་བའི་ཚུལ་ཁྲིམས།</s>
    <s id="112:8">འདི་ནི་འཆལ་བའི་ཚུལ་ཁྲིམས་ཀྱི་རྣམ་པར་སྨིན་པ།</s>
    <s id="112:9">འདི་ནི་བཟོད་པ།</s>
    <s id="112:10">འདི་ནི་བཟོད་པའི་རྣམ་པར་སྨིན་པ།</s>
    <s id="112:11">འདི་ནི་གནོད་སེམས།</s>
    <s id="112:12">འདི་ནི་གནོད་སེམས་ཀྱི་རྣམ་པར་སྨིན་པ།</s>
    <s id="112:13">འདི་ནི་བརྩོན་ [284b.5]འགྲུས།</s>
    <s id="112:14">འདི་ནི་བརྩོན་འགྲུས་ཀྱི་རྣམ་པར་སྨིན་པ།</s>
    <s id="112:15">འདི་ནི་ལེ་ལོ།</s>
    <s id="112:16">འདི་ནི་ལེ་ལོའི་རྣམ་པར་སྨིན་པ།</s>
    <s id="112:17">འདི་ནི་བསམ་གཏན།</s>
    <s id="112:18">འདི་ནི་བསམ་གཏན་རྣམས་ཀྱི་རྣམ་པར་སྨིན་པ།</s>
    <s id="112:19">འདི་ནི་སེམས་གཡེང་བ།</s>
    <s id="112:20">འདི་ནི་སེམས་གཡེང་བའི་རྣམ་པར་སྨིན་པ།</s>
    <s id="112:21">འདི་ནི་ཤེས་རབ།</s>
    <s id="112:22">[284b.6]འདི་ནི་ཤེས་རབ་ཀྱི་རྣམ་པར་སྨིན་པ།</s>
    <s id="112:23">འདི་ནི་འཆལ་བའི་ཤེས་རབ།</s>
    <s id="112:24">འདི་ནི་འཆལ་བའི་ཤེས་རབ་ཀྱི་རྣམ་པར་སྨིན་པ།</s>
    <s id="112:25">འདི་ནི་ལུས་ཀྱིས་ལེགས་པར་སྤྱོད་པ།</s>
    <s id="112:26">འདི་ནི་ལུས་ཀྱིས་ལེགས་པར་སྤྱོད་པའི་རྣམ་པར་སྨིན་པ།</s>
    <s id="112:27">འདི་ནི་ལུས་ཀྱིས་ཉེས་པར་སྤྱོད་པ།</s>
    <s id="112:28">འདི་ནི་ལུས་ [284b.7]ཀྱིས་ཉེས་པར་སྤྱོད་པའི་རྣམ་པར་སྨིན་པ།</s>
    <s id="112:29">འདི་ནི་ངག་གིས་ལེགས་པར་སྤྱོད་པ།</s>
    <s id="112:30">འདི་ནི་ངག་གིས་ལེགས་པར་སྤྱོད་པའི་རྣམ་པར་སྨིན་པ།</s>
    <s id="112:31">འདི་ནི་ངག་གིས་ཉེས་པར་སྤྱོད་པ།</s>
    <s id="112:32">འདི་ནི་ངག་གིས་ཉེས་པར་སྤྱོད་པའི་རྣམ་པར་སྨིན་པ།</s>
    <s id="112:33">འདི་ནི་ཡིད་ཀྱིས་ལེགས་པར་སྤྱོད་པ།</s>
    <s id="112:34">[285a.1]འདི་ནི་ཡིད་ཀྱིས་ལེགས་པར་སྤྱོད་པའི་རྣམ་པར་སྨིན་པ།</s>
    <s id="112:35">འདི་ནི་ཡིད་ཀྱིས་ཉེས་པར་སྤྱོད་པ།</s>
    <s id="112:36">འདི་ནི་ཡིད་ཀྱིས་ཉེས་པར་སྤྱོད་པའི་རྣམ་པར་སྨིན་པ།</s>
    <s id="112:37">འདི་ནི་དགེ་བ།</s>
    <s id="112:38">འདི་ནི་མི་དགེ་བ།</s>
    <s id="112:39">འདི་ནི་བྱ་བ།</s>
    <s id="112:40">འདི་ནི་མི་བྱ་བ།</s>
    <s id="112:41">འདི་བྱས་ན་</s>
    <s id="112:42">ཡུན་རིང་པོའི་དོན་དང་། ཕན་ [285a.2]པ་དང་། བདེ་བར་འགྱུར།</s>
  </p>
  <p id="113">
    <s id="113:1">འདི་བྱས་ན་</s>
    <s id="113:2">ཡུན་རིང་པོར་གནོད་པ་དང་། མི་ཕན་པ་དང་། མི་བདེ་བར་འགྱུར་རོ་ཞེས་</s>
    <s id="113:3">དེ་ལྟར་</s>
    <s id="113:4">དེ་ལ་དགེ་བའི་བཤེས་གཉེན་དེ་དག་གིས་ཆོས་ཀྱི་གཏམ་གྱིས་ཡང་དག་པར་སྟོན་ཏེ</s>
  </p>
  <p id="114">
    <s id="114:1">ཡང་དག་པར་འཛིན་དུ་འཇུག། </s>
  </p>
  <p id="115">
    <s id="115:1">ཡང་དག་པར་གཟེངས་སྟོད། [285a.3]ཡང་དག་པར་རབ་ཏུ་དགའ་བར་བྱེད་དེ།</s>
  </p>
  <p id="116">
    <s id="116:1">སྣོད་དུ་གྱུར་པར་ཡང་ཤེས་ནས་</s>
    <s id="116:2">ཟབ་མོའི་གཏམ་ཡང་དག་པར་འཛིན་དུ་འཇུག་སྟེ།</s>
  </p>
  <p id="117">
    <s id="117:1">འདི་ལྟ་སྟེ།</s>
    <s id="117:2">སྟོང་པ་ཉིད་ཀྱི་གཏམ་དང་།</s>
    <s id="117:3">མཚན་མ་མེད་པའི་གཏམ་དང་།</s>
    <s id="117:4">སྨོན་པ་མེད་པའི་གཏམ་དང་། །</s>
    <s id="117:5">མངོན་པར་འདུ་མི་བྱེད་པའི་གཏམ་དང་། [285a.4]</s>
    <s id="117:6">མ་སྐྱེས་པའི་གཏམ་དང་། མ་བྱུང་བའི་གཏམ་དང་།</s>
    <s id="117:7">བདག་མེད་པའི་གཏམ་དང་།</s>
    <s id="117:8">སེམས་ཅན་མེད་པའི་གཏམ་དང་། སྲོག་མེད་པའི་གཏམ་དང་།</s>
    <s id="117:9">གང་ཟག་མེད་པའི་གཏམ་དང་།</s>
    <s id="117:10">རྟེན་ཅིང་འབྲེལ་བར་འབྱུང་བ་ཟབ་མོའི་གཏམ་རབ་ཏུ་སྟོན་ཏོ། །</s>
  </p>
  <p id="118">
    <s id="118:1">འདི་ལྟ་སྟེ།</s>
    <s id="118:2">འདི་ཡོད་པས་ [285a.5]འདི་འབྱུང་།  འདི་སྐྱེས་པའི་ཕྱིར་འདི་སྐྱེ་བ་སྟེ།</s>
  </p>
  <p id="119">
    <s id="119:1">འདི་ལྟར་མ་རིག་པའི་རྐྱེན་གྱིས་འདུ་བྱེད་རྣམས།</s>
    <s id="119:2">འདུ་བྱེད་ཀྱི་རྐྱེན་གྱིས་རྣམ་པར་ཤེས་པ།</s>
    <s id="119:3">རྣམ་པར་ཤེས་པའི་རྐྱེན་གྱིས་མིང་དང་གཟུགས།</s>
    <s id="119:4">མིང་དང་གཟུགས་ཀྱི་རྐྱེན་གྱིས་སྐྱེ་མཆེད་དྲུག །</s>
    <s id="119:5">སྐྱེ་མཆེད་དྲུག་གི་རྐྱེན་གྱིས་རེག་པ། [285a.6]</s>
    <s id="119:6">རེག་པའི་རྐྱེན་གྱིས་ཚོར་བ།</s>
    <s id="119:7">ཚོར་བའི་རྐྱེན་གྱིས་སྲེད་པ།</s>
    <s id="119:8">སྲེད་པའི་རྐྱེན་གྱིས་ལེན་པ།</s>
    <s id="119:9">ལེན་པའི་རྐྱེན་གྱིས་སྲིད་པ།</s>
    <s id="119:10">སྲིད་པའི་རྐྱེན་གྱིས་སྐྱེ་བ།</s>
    <s id="119:11">སྐྱེ་བའི་རྐྱེན་གྱིས་རྒ་ཤི་དང་།</s>
    <s id="119:12">མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། [285a.7]འཁྲུགས་པ་རྣམས་འབྱུང་བར་འགྱུར་ཏེ</s>
  </p>
  <p id="120">
    <s id="120:1">དེ་ལྟར་སྡུག་བསྔལ་གྱི་ཕུང་པོ་ཆེན་པོ་འདི་འབའ་ཤིག་འབྱུང་བར་འགྱུར་རོ། །</s>
    <s id="120:2">འདི་ལྟ་སྟེ།</s>
  </p>
  <p id="121">
    <s id="121:1">འདི་མེད་ན་འདི་མི་འབྱུང་། </s>
  </p>
  <p id="122">
    <s id="122:1">འདི་འགགས་པས་འདི་འགག་སྟེ། </s>
  </p>
  <p id="123">
    <s id="123:1">འདི་ལྟ་སྟེ།</s>
    <s id="123:2">མ་རིག་པ་འགགས་པས་འདུ་བྱེད་འགག་པ་ནས།</s>
  </p>
  <p id="124">
    <s id="124:1">དེ་ལྟར་སྡུག་ [285b.1]བསྔལ་གྱི་ཕུང་པོ་ཆེན་པོ་འདི་འབའ་ཤིག་འགག་པར་འགྱུར་རོ་ཞེས་བྱ་བའི་བར་དུ་སྟེ། </s>
  </p>
  <p id="125">
    <s id="125:1">འདི་ལ་ནི་ཆོས་གང་ཡང་སྐྱེ་བའམ། འགག་པ་མེད་དོ། །</s>
  </p>
  <p id="126">
    <s id="126:1">དེ་ཅིའི་ཕྱིར་ཞེ་ན།</s>
    <s id="126:2">ཆོས་ཐམས་ཅད་ནི་རྟེན་ཅིང་འབྲེལ་བར་འབྱུང་བ་སྟེ།</s>
  </p>
  <p id="127">
    <s id="127:1">བདག་པོ་མེད་པ།</s>
    <s id="127:2">བྱེད་པ་པོ་མེད་པ།</s>
    <s id="127:3">ཚོར་བ་པོ་ [285b.2]མེད་པ།</s>
    <s id="127:4">རྒྱུ་དང་རྐྱེན་ལས་བྱུང་བ་སྟེ།</s>
  </p>
  <p id="128">
    <s id="128:1">འདི་ལ་ཆོས་གང་ཡང་འགྲུབ་པ་མེད། </s>
  </p>
  <p id="129">
    <s id="129:1">ལྡོག་པ་མེད། </s>
  </p>
  <p id="130">
    <s id="130:1">རྗེས་སུ་འཇུག་པ་མེད་དེ། </s>
  </p>
  <p id="131">
    <s id="131:1">ཡང་དག་པ་མ་ཡིན་པའི་རྨོངས་པས་ཁམས་གསུམ་འདོགས་པར་འགྱུར་རོ། །</s>
    <s id="131:2">ཉོན་མོངས་པའི་ལམ་དང་།</s>
    <s id="131:3">སྡུག་བསྔལ་གྱི་ལམ་འདོགས་པར་འགྱུར་ [285b.3]རོ། །</s>
    <s id="131:4">ཡང་དག་པ་མ་ཡིན་པའི་རྨོངས་པ་ཡང་དག་པ་ཇི་ལྟ་བ་བཞིན་དུ་བརྟགས་ནས་</s>
  </p>
  <p id="132">
    <s id="132:1">ཆོས་གང་ཡང་ཆོས་གང་གི་བྱེད་པ་པོ་མ་ཡིན་ནོ། །</s>
  </p>
  <p id="133">
    <s id="133:1">གང་ལ་བྱེད་པ་པོ་མེད་པ་དེ་ལ་དོན་དམ་པ་བྱ་བ་ཡང་མི་དམིགས་ཏེ། </s>
  </p>
  <p id="134">
    <s id="134:1">དེ་ལ་ཆོས་གང་ཡང་འབྱུང་བ་མེད། </s>
  </p>
  <p id="135">
    <s id="135:1">འཇིག་པ་མེད་དོ་ཞེས་བརྗོད་ [285b.4]དོ། །</s>
  </p>
  <p id="136">
    <s id="136:1">དེས་དེ་ལྟ་བུའི་ཆོས་ཟབ་མོ་ཐོས་ནས་ཐེ་ཚོམ་མི་ཟ། </s>
  </p>
  <p id="137">
    <s id="137:1">སོམ་ཉི་མི་བྱེད་ཅིང་</s>
    <s id="137:2">ཆོས་ཐམས་ཅད་ལ་ཆགས་པ་མེད་པར་འཇུག་སྟེ།</s>
  </p>
  <p id="138">
    <s id="138:1">དེ་གཟུགས་ལ་མི་ཆགས།  ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ལ་མི་ཆགས།</s>
  </p>
  <p id="139">
    <s id="139:1">མིག་དང་། གཟུགས་དང་། [285b.5]མིག་གི་རྣམ་པར་ཤེས་པ་ལ་མི་ཆགས།  རྣ་བ་དང་སྣ་དང་ལྕེ་དང་ལུས་དང་ཡིད་དང་།</s>
    <s id="139:2">ཆོས་དང་ཡིད་ཀྱི་རྣམ་པར་ཤེས་པ་ལ་མི་ཆགས་ཏེ།</s>
  </p>
  <p id="140">
    <s id="140:1">འདི་ལྟར་ཆོས་ཐམས་ཅད་ནི་རང་བཞིན་གྱིས་སྟོང་པའོ་ཞེས་དད་དོ། །</s>
  </p>
  <p id="141">
    <s id="141:1">ཤཱ་རིའི་བུ་</s>
    <s id="141:2">དེ་ལྟར་དད་པ་ལ་གནས་པའི་བྱང་ཆུབ་སེམས་དཔའ་ནི་</s>
    <s id="141:3">སངས་ [285b.6]རྒྱས་ལ་ལྟ་བ་ལས་ཡོངས་སུ་མི་ཉམས།</s>
    <s id="141:4">ཆོས་ཉན་པ་ལས་ཡོངས་སུ་མི་ཉམས།</s>
    <s id="141:5">དགེ་འདུན་ལ་བསྙེན་བཀུར་བྱེད་པ་ལས་ཡོངས་སུ་མི་ཉམས་སོ། །</s>
  </p>
  <p id="142">
    <s id="142:1">དེ་གང་དང་གང་དུ་སྐྱེ་བ་དེ་དང་དེ་དག་ཏུ་སངས་རྒྱས་ལ་ལྟ་བ་དང་བྲལ་བར་མི་འགྱུར། </s>
  </p>
  <p id="143">
    <s id="143:1">ཆོས་ཉན་པ་དང་བྲལ་བར་མི་འགྱུར། </s>
  </p>
  <p id="144">
    <s id="144:1">དགེ་འདུན་ [285b.7]ལ་བསྙེན་བཀུར་བྱེད་པ་དང་བྲལ་བར་མི་འགྱུར། </s>
  </p>
  <p id="145">
    <s id="145:1">སངས་རྒྱས་བཅོམ་ལྡན་འདས་རྣམས་ཀྱི་སྤྱན་སྔར་སྐྱེ་བར་འགྱུར་ཏེ། </s>
  </p>
  <p id="146">
    <s id="146:1">དེ་དང་དེ་དག་ཏུ་སྐྱེས་ནས་</s>
  </p>
  <p id="147">
    <s id="147:1">ཀྱང་བརྩོན་འགྲུས་རྩོམ་ཞིང་</s>
    <s id="147:2">དགེ་བའི་ཆོས་ཡོངས་སུ་ཚོལ་བ་ལ་བརྩོན་པར་འགྱུར་རོ། །</s>
    <s id="147:3">དེ་བརྩོན་འགྲུས་བརྩམས་པས་</s>
    <s id="147:4">ཁྱིམ་གྱི་ [286a.1]གནས་མི་འདོད་པར་འགྱུར།</s>
  </p>
  <p id="148">
    <s id="148:1">བུ་ཕོ་དང་། བུ་མོ་འདོད་པར་མི་འགྱུར།  བྲན་ཕོ་དང་། བྲན་མོ་དང་། ལས་བྱེད་པ་དང་། ཞོ་ཤས་འཚོ་བ་དག་མི་འདོད་པར་འགྱུར།</s>
  </p>
  <p id="149">
    <s id="149:1">ཡོངས་སུ་གཟུང་བ་ཐམས་ཅད་ཀྱི་དོར་ལྟ་བ་མི་འདོད་པར་འགྱུར་ཏེ། </s>
  </p>
  <p id="150">
    <s id="150:1">དེ་སྐྱེས་ནས་འདོད་པ་ལ་ [286a.2]མ་རྩེས་པར་</s>
    <s id="150:2">ན་ཚོད་གཞོན་ནུར་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་ལ་དད་པས་ཁྱིམ་ནས་ཁྱིམ་མེད་པར་མྱུར་དུ་རབ་ཏུ་འབྱུང་ངོ་། །</s>
  </p>
  <p id="151">
    <s id="151:1">དེ་དད་པས་རབ་ཏུ་བྱུང་ནས་</s>
  </p>
  <p id="152">
    <s id="152:1">དགེ་བའི་བཤེས་གཉེན་མཆོག་དང་ལྡན་ཞིང་ དགེ་བའི་བཤེས་གཉེན་དང་འགྲོགས་དགེ་བའི་བཤེས་གཉེན་ལ་རྟོག་པས་དགེ་ [286a.3]བའི་བསམ་པ་རྙེད་པར་འགྱུར་རོ། །</s>
    <s id="152:2">དེ་དགེ་བའི་བསམ་པ་དང་ལྡན་པས་དགེ་བའི་ཆོས་རྣམས་ཉན་ཅིང་སྒྲུབ་པ་སྙིང་པོར་བྱེད་པར་འགྱུར་ཏེ</s>
  </p>
  <p id="153">
    <s id="153:1">ཚིག་ལྷུར་བྱེད་པའི་བློ་དང་ལྡན་པར་མི་འགྱུར། </s>
  </p>
  <p id="154">
    <s id="154:1">མང་དུ་ཐོས་པ་ཡོངས་སུ་ཚོལ་བས་ངོམས་པར་མི་འགྱུར། </s>
  </p>
  <p id="155">
    <s id="155:1">ཇི་ལྟར་ཐོས་པའི་ཆོས་རྣམས་གཞན་ལ་ཡང་རྒྱ་ཆེར་ཡང་ [286a.4]དག་པར་རབ་ཏུ་སྟོན་ཏེ། </s>
  </p>
  <p id="156">
    <s id="156:1">ཟང་ཟིང་མེད་པའི་སེམས་ཀྱིས་</s>
    <s id="156:2">རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་མི་རེ་ཞིང་རང་གི་ཚིག་ཡོངས་སུ་མི་སྤོང་བར་གཞན་ལ་ཆོས་སྟོན་ཏེ།</s>
  </p>
  <p id="157">
    <s id="157:1">ཇི་ལྟར་ཐོས་པ་དང་། ཇི་ལྟར་གནས་པ་དེ་བཞིན་དུ་གཞན་ལ་ཆོས་སྟོན་ཏོ། །</s>
  </p>
  <p id="158">
    <s id="158:1">ཆོས་ཉན་པ་རྣམས་ལ་ [286a.5]བྱམས་པ་ཆེན་པོ་རྙེད་པར་འགྱུར། </s>
  </p>
  <p id="159">
    <s id="159:1">སེམས་ཅན་ཐམས་ཅད་ལ་སྙིང་རྗེ་ཆེན་པོ་འཇུག་པར་འགྱུར་རོ། །དེ</s>
    <s id="159:2">་མང་དུ་ཐོས་པས་ལུས་དང་སྲོག་ལ་མི་ལྟ་བར་འགྱུར།</s>
  </p>
  <p id="160">
    <s id="160:1">འདོད་པ་ཉུང་ཞིང་ཆོག་ཤེས་པར་འགྱུར། </s>
  </p>
  <p id="161">
    <s id="161:1">རབ་ཏུ་དབེན་པ་དང་།</s>
    <s id="161:2">ངེས་པར་འགྱུར།</s>
  </p>
  <p id="162">
    <s id="162:1">གསོ་སླ་བ་དང་། དགང་སླ་བ་དང་། [286a.6]དགོན་པ་ལ་དགའ་བ་དང་།</s>
    <s id="162:2">ཇི་ལྟར་ཐོས་པའི་ཆོས་རྣམས་ཀྱི་དོན་ལ་ཉེ་བར་རྟོག་པ་དང་།</s>
    <s id="162:3">དོན་ལ་རྟོན་གྱི་ཡི་གེ་ལ་མི་རྟོན་པ་ཡིན།</s>
  </p>
  <p id="163">
    <s id="163:1">ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་རྟེན་དུ་འགྱུར། </s>
  </p>
  <p id="164">
    <s id="164:1">བདག་འབའ་ཤིག་གི་ཕྱིར་ཞུགས་པ་མ་ཡིན་གྱི།</s>
    <s id="164:2">སེམས་ཅན་ཐམས་ཅད་ [286a.7]ཀྱི་ཕྱིར་འདི་ལྟ་སྟེ།</s>
  </p>
  <p id="165">
    <s id="165:1">ཐེག་པ་ཆེན་པོ་བླ་ན་མེད་པ་སངས་རྒྱས་ཀྱི་ཡེ་ཤེས་མི་མཉམ་པ་དང་།</s>
    <s id="165:2">མཉམ་པའི་ཡེ་ཤེས་འཇིག་རྟེན་གསུམ་པོ་ཐམས་ཅད་ལས་ཁྱད་པར་དུ་འཕགས་པའི་ཡེ་ཤེས་ཡོངས་སུ་ཚོལ་ལོ། །</s>
    <s id="165:3">བག་ཡོད་པ་ལྷུར་བྱེད་པར་འགྱུར་ཏེ</s>
  </p>
  <p id="166">
    <s id="166:1">དེ་ལ་བག་ཡོད་པ་གང་ཞེ་ན། </s>
  </p>
  <p id="167">
    <s id="167:1">[286b.1]འདི་ལྟ་སྟེ། དབང་པོ་ཡང་དག་པར་སྡོམ་པའོ། །</s>
  </p>
  <p id="168">
    <s id="168:1">དེ་ལ་དབང་པོ་ཡང་དག་པར་སྡོམ་པ་གང་ཞེ་ན། </s>
  </p>
  <p id="169">
    <s id="169:1">གང་མིག་གིས་གཟུགས་མཐོང་ནས་མཚན་མར་མི་འཛིན། </s>
  </p>
  <p id="170">
    <s id="170:1">མངོན་རྟགས་སུ་མི་འཛིན། </s>
  </p>
  <p id="171">
    <s id="171:1">གཟུགས་ལ་ཆགས་པ་དང་།</s>
    <s id="171:2">ཉེས་དམིགས་དང་།</s>
    <s id="171:3">འབྱུང་བ་ཡང་ [286b.2]ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །</s>
  </p>
  <p id="172">
    <s id="172:1">དེ་བཞིན་དུ་རྣ་བས་སྒྲ་དང་།</s>
    <s id="172:2">སྣས་དྲི་དང་།</s>
    <s id="172:3">ལྕེས་རོ་དང་།</s>
    <s id="172:4">ལུས་ཀྱིས་རེག་བྱ་དང་།</s>
    <s id="172:5">ཡིད་ཀྱིས་ཆོས་ཤེས་ནས་</s>
    <s id="172:6">མཚན་མར་མི་འཛིན།</s>
  </p>
  <p id="173">
    <s id="173:1">མངོན་རྟགས་སུ་མི་འཛིན། </s>
  </p>
  <p id="174">
    <s id="174:1">ཆོས་རྣམས་ལ་ཆགས་པ་དང་།</s>
    <s id="174:2">ཉེས་དམིགས་ཀྱང་</s>
    <s id="174:3">[286b.3]ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་</s>
    <s id="174:4">འདི་ནི་བག་ཡོད་པ་ཞེས་བྱའོ། །</s>
  </p>
  <p id="175">
    <s id="175:1">གཞན་ཡང་ཤཱ་རིའི་བུ་</s>
    <s id="175:2">བག་ཡོད་པ་ཞེས་བྱ་བ་ནི་</s>
    <s id="175:3">གང་བདག་གི་སེམས་འདུལ་བ་དང་།</s>
    <s id="175:4">གཞན་གྱི་སེམས་བསྲུང་བ་དང་།</s>
    <s id="175:5">ཉོན་མོངས་པ་ལ་དགའ་བ་སྤོང་བ་དང་།</s>
    <s id="175:6">ཆོས་ལ་དགའ་བའི་རྗེས་སུ་འགྲོ་བ་དང་།</s>
    <s id="175:7">[286b.4]འདོད་པ་ལ་རྣམ་པར་རྟོག་པ་དང་།</s>
    <s id="175:8">གནོད་སེམས་ཀྱི་རྣམ་པར་རྟོག་པ་རྣམས་མི་འབྱུང་བ་དང་།</s>
    <s id="175:9">རྣམ་པར་འཚེ་བའི་རྣམ་པར་རྟོག་པ་རྣམས་མི་འབྱུང་བ་དང་།</s>
    <s id="175:10">ཆགས་པའི་མི་དགེ་བའི་རྩ་བ་རྣམས་མི་འབྱུང་བ་དང་།</s>
    <s id="175:11">ཞེ་སྡང་གི་མི་དགེ་བའི་རྩ་བ་རྣམས་མི་འབྱུང་བ་དང་།</s>
    <s id="175:12">གཏི་མུག་ [286b.5]གི་མི་དགེ་བའི་རྩ་བ་རྣམས་མི་འབྱུང་བ་དང་།</s>
    <s id="175:13">ལུས་ཀྱིས་ཉེས་པར་སྤྱོད་པ་དང་།</s>
    <s id="175:14">ངག་གིས་ཉེས་པར་སྤྱོད་པ་དང་།</s>
    <s id="175:15">ཡིད་ཀྱིས་ཉེས་པར་སྤྱོད་པ་མི་འབྱུང་བ་དང་།</s>
    <s id="175:16">ཚུལ་བཞིན་མ་ཡིན་པ་ཡིད་ལ་བྱེད་པ་མི་འབྱུང་བ་དང་།</s>
    <s id="175:17">སྡིག་པ་མི་དགེ་བའི་ཆོས་ཐམས་ཅད་མི་འབྱུང་བ་དེ་ནི་བག་ཡོད་པ་ [286b.6]ཞེས་བྱའོ། །</s>
  </p>
  <p id="176">
    <s id="176:1">དེ་ལྟར་ཤཱ་རིའི་བུ་བག་ཡོད་པའི་བྱང་ཆུབ་སེམས་དཔའ་ཚུལ་བཞིན་ཡིད་ལ་བྱེད་པ་ལ་རབ་ཏུ་སྦྱོར་བ་ནི་</s>
    <s id="176:2">གང་ཡོད་པ་དེ་ཡང་ཡོད་པར་རབ་ཏུ་ཤེས།</s>
  </p>
  <p id="177">
    <s id="177:1">གང་མེད་པ་དེ་ཡང་མེད་པར་རབ་ཏུ་ཤེས་སོ། །</s>
  </p>
  <p id="178">
    <s id="178:1">དེ་ལ་ཅི་ཡོད་ཅི་མེད་ཅེ་ན། </s>
  </p>
  <p id="179">
    <s id="179:1">ཡང་དག་པ་ལ་རབ་ཏུ་སྦྱོར་བ་ལ་ནི་འཕགས་པའི་ [286b.7]རྣམ་པར་གྲོལ་བ་ཡོད་དོ། །</s>
  </p>
  <p id="180">
    <s id="180:1">ལོག་པ་ལ་རབ་ཏུ་སྦྱོར་བ་ལ་ནི་འཕགས་པའི་རྣམ་པར་གྲོལ་བ་མེད་དོ། །</s>
  </p>
  <p id="181">
    <s id="181:1">ལས་ཀྱི་རྣམ་པར་སྨིན་པ་ནི་ཡོད་དོ། །</s>
  </p>
  <p id="182">
    <s id="182:1">གང་གི་ལས་རྣམ་པར་སྨིན་པ་དེ་ནི་མེད་དོ། །</s>
  </p>
  <p id="183">
    <s id="183:1">གཞན་ཡང་མིག་ནི་ཡོད་དོ། །</s>
  </p>
  <p id="184">
    <s id="184:1">གང་གི་མིག་དེ་ནི་མེད་དོ། །</s>
  </p>
  <p id="185">
    <s id="185:1">རྣ་བ་དང་། སྣ་དང་། ལྕེ་དང་། [287a.1]ལུས་དང་། ཡིད་ནི་ཡོད་དོ། །</s>
  </p>
  <p id="186">
    <s id="186:1">གང་གི་ཡིད་དེ་ནི་མེད་དོ། །</s>
  </p>
  <p id="187">
    <s id="187:1">གཞན་ཡང་གཟུགས་མི་རྟག་པ་དང་།</s>
    <s id="187:2">སྡུག་བསྔལ་བ་དང་།</s>
    <s id="187:3">འགྱུར་བའི་ཆོས་ཅན་དེ་ནི་ཡོད་དོ། །</s>
  </p>
  <p id="188">
    <s id="188:1">གཟུགས་རྟག་པ་དང་།</s>
    <s id="188:2">བརྟན་པ་དང་།</s>
    <s id="188:3">མི་འགྱུར་བའི་ཆོས་ཅན་དང་།</s>
    <s id="188:4">ཐེར་ཟུག་པ་ [287a.2]དང་།</s>
    <s id="188:5">དེ་བཞིན་དུ་གནས་སོ་ཞེས་བྱ་བ་དེ་ནི་མེད་དོ། །</s>
  </p>
  <p id="189">
    <s id="189:1">ཚོར་བ་དང་། འདུ་ཤེས་དང་། འདུ་བྱེད་རྣམས་དང་། རྣམ་པར་ཤེས་པ་</s>
    <s id="189:2">མི་རྟག་པ་དང་།</s>
    <s id="189:3">སྡུག་བསྔལ་བ་དང་།</s>
    <s id="189:4">འགྱུར་བའི་ཆོས་ཅན་དེ་ནི་ཡོད་དོ། །</s>
  </p>
  <p id="190">
    <s id="190:1">ཚོར་བ་དང་། འདུ་ཤེས་དང་། འདུ་བྱེད་རྣམས་ [287a.3]དང་། རྣམ་པར་ཤེས་པ་</s>
    <s id="190:2">རྟག་པ་དང་།</s>
    <s id="190:3">བརྟན་པ་དང་།</s>
    <s id="190:4">ཐེར་ཟུག་པ་དང་།</s>
    <s id="190:5">མི་འགྱུར་བའི་ཆོས་ཅན་དང་།</s>
    <s id="190:6">ཡང་དག་པར་དེ་བཞིན་དུ་གནས་སོ་ཞེས་བྱ་བ་དེ་ནི་མེད་དོ། །</s>
  </p>
  <p id="191">
    <s id="191:1">གཞན་ཡང་མ་རིག་པའི་རྐྱེན་གྱིས་འདུ་བྱེད་རྣམས་ཡོད་ཀྱི།</s>
    <s id="191:2">མ་རིག་པ་མེད་ན། འདུ་བྱེད་མེད་ [287a.4]པ་ནས་སྐྱེ་བའི་རྐྱེན་གྱིས་རྒ་ཤིའི་བར་དུ་ཡོད་ཀྱི།</s>
    <s id="191:3">སྐྱེ་བ་མེད་ན་རྒ་ཤི་མེད་དོ། །</s>
  </p>
  <p id="192">
    <s id="192:1">གཞན་ཡང་སྦྱིན་པས་ལོངས་སྤྱོད་ཆེན་པོར་འགྱུར་བ་ནི་ཡོད་དོ། །</s>
  </p>
  <p id="193">
    <s id="193:1">སྦྱིན་པས་དབུལ་པོར་འགྱུར་བ་ནི་མེད་དོ། །</s>
  </p>
  <p id="194">
    <s id="194:1">ཚུལ་ཁྲིམས་ཀྱིས་མཐོ་རིས་སུ་སྐྱེ་བ་ནི་ཡོད་དོ། །</s>
  </p>
  <p id="195">
    <s id="195:1">འཆལ་བའི་ཚུལ་ [287a.5]ཁྲིམས་ཀྱིས་མཐོ་རིས་སུ་སྐྱེ་བ་ནི་མེད་དོ། །</s>
  </p>
  <p id="196">
    <s id="196:1">ཐོས་པས་ཤེས་རབ་ཆེན་པོར་འགྱུར་བ་ནི་ཡོད་དོ། །</s>
  </p>
  <p id="197">
    <s id="197:1">འཆལ་བའི་ཤེས་རབ་ཀྱིས་ཤེས་རབ་ཆེན་པོར་འགྱུར་བ་ནི་མེད་དོ། །</s>
  </p>
  <p id="198">
    <s id="198:1">སྒོམ་པས་འབྲལ་བར་འགྱུར་བ་ནི་ཡོད་དོ། །</s>
  </p>
  <p id="199">
    <s id="199:1">སྒོམ་པས་འབྲལ་བར་མི་འགྱུར་བ་ནི་མེད་དོ། །</s>
  </p>
  <p id="200">
    <s id="200:1">ཚུལ་བཞིན་ [287a.6]མ་ཡིན་པ་ཡིད་ལ་བྱེད་པས་ཀུན་ཏུ་སྦྱོར་བ་ནི་ཡོད་དོ། །</s>
  </p>
  <p id="201">
    <s id="201:1">ཚུལ་བཞིན་མ་ཡིན་པ་ཡིད་ལ་བྱེད་པས་འབྲལ་བ་ནི་མེད་དོ། །</s>
  </p>
  <p id="202">
    <s id="202:1">བརྩོན་འགྲུས་བརྩམས་པའི་བྱང་ཆུབ་སེམས་དཔའ་ལ་ནི་བྱང་ཆུབ་ཡོད་དོ། །</s>
  </p>
  <p id="203">
    <s id="203:1">ལེ་ལོ་ཅན་ལ་ནི་བྱང་ཆུབ་མེད་དོ། །</s>
  </p>
  <p id="204">
    <s id="204:1">ང་རྒྱལ་མེད་པ་ལ་ནི་རབ་ཏུ་བྱུང་བར་ལུང་བསྟན་ [287a.7]པ་ཡོད་དོ། །</s>
  </p>
  <p id="205">
    <s id="205:1">ང་རྒྱལ་ཅན་ལ་ནི་མྱ་ངན་ལས་འདའ་བ་མེད་དོ། །</s>
  </p>
  <p id="206">
    <s id="206:1">གཞན་ཡང་ཐམས་ཅད་དུ་སོང་བའི་སྟོང་པ་ཉིད་ནི་ཡོད་དོ། །</s>
  </p>
  <p id="207">
    <s id="207:1">ལེ་ལོ་ལ་ནི་བདག་དང་། སེམས་ཅན་དང་། སྲོག་དང་། སྐྱེས་བུ་དང་། གང་ཟག་གོ་ཞེས་བྱ་བ་དེ་ནི་མེད་དོ། །</s>
  </p>
  <p id="208">
    <s id="208:1">དེ་ལྟར་ཤཱ་རིའི་བུ་</s>
    <s id="208:2">བག་ [287b.1]ཡོད་པའི་བྱང་ཆུབ་སེམས་དཔའ་ཚུལ་བཞིན་ཡིད་ལ་བྱེད་པ་དང་ལྡན་པ་ནི་</s>
    <s id="208:3">གང་ཡོད་པར་འཇིག་རྟེན་གྱི་མཁས་པ་རྣམས་ཀྱིས་ཀུན་ཤེས་པ་དེ་ལ་ནི་ཡོད་དོ་ཞེས་འདོགས་སོ། །</s>
  </p>
  <p id="209">
    <s id="209:1">གང་མེད་པར་འཇིག་རྟེན་ན་མཁས་པ་རྣམས་ཀྱིས་ཀུན་ཤེས་པ་དེ་ལ་ནི་མེད་དོ་ཞེས་འདོགས་སོ། །</s>
  </p>
  <p id="210">
    <s id="210:1">དེ་ཡོད་ཅེས་ [287b.2]ཐ་སྙད་དུ་འདོགས་པ་ལ་ཡང་ཡང་དག་པར་ཤེས་པར་མི་བྱེད། </s>
  </p>
  <p id="211">
    <s id="211:1">མེད་ཅེས་ཐ་སྙད་ཏུ་འདོགས་པ་ལ་ཡང་ཡང་དག་པར་ཤེས་པར་མི་བྱེད་དོ། །</s>
  </p>
  <p id="212">
    <s id="212:1">སངས་རྒྱས་བཅོམ་ལྡན་འདས་ཐམས་ཅད་ཀྱིས་གསུངས་པའི་ཡང་དག་པའི་དོན་ཀྱང་ཁོང་དུ་ཆུད་དེ། </s>
  </p>
  <p id="213">
    <s id="213:1">ཆོས་ཐམས་ཅད་ནི་དེ་བཞིན་གཤེགས་ [287b.3]པས་བསྡུས་ཏེ་ཆོས་ཀྱི་མདོ་བཞིར་འདུས་པར་བྱས་སོ། །</s>
  </p>
  <p id="214">
    <s id="214:1">བཞི་གང་ཞེ་ན།</s>
    <s id="214:2">འདི་ལྟ་སྟེ།</s>
  </p>
  <p id="215">
    <s id="215:1">འདུ་བྱེད་ཐམས་ཅད་མི་རྟག་པ་དང་།</s>
    <s id="215:2">འདུ་བྱེད་ཐམས་ཅད་སྡུག་བསྔལ་བ་དང་།</s>
    <s id="215:3">ཆོས་ཐམས་ཅད་བདག་མེད་པ་དང་།</s>
    <s id="215:4">མྱ་ངན་ལས་འདས་པ་ཞི་བའོ། །</s>
  </p>
  <p id="216">
    <s id="216:1">འདུ་བྱེད་ཐམས་ཅད་མི་རྟག་པ་ཞེས་བྱ་བ་ [287b.4]ནི་རྟག་པར་འདུ་ཤེས་པའི་སེམས་ཅན་རྣམས་ཀྱི་</s>
    <s id="216:2">རྟག་པར་འདུ་ཤེས་པ་སྤང་བའི་ཕྱིར་</s>
    <s id="216:3">དེ་བཞིན་གཤེགས་པས་བཤད་དོ། །</s>
  </p>
  <p id="217">
    <s id="217:1">འདུ་བྱེད་ཐམས་ཅད་སྡུག་བསྔལ་བ་ཞེས་བྱ་བ་ནི་བདེ་བར་འདུ་ཤེས་པའི་སེམས་ཅན་རྣམས་ཀྱི་</s>
    <s id="217:2">བདེ་བར་འདུ་ཤེས་པ་སྤང་བའི་ཕྱིར།</s>
    <s id="217:3">དེ་བཞིན་གཤེགས་པས་ [287b.5]བཤད་དོ། །</s>
  </p>
  <p id="218">
    <s id="218:1">ཆོས་ཐམས་ཅད་བདག་མེད་པ་ཞེས་བྱ་བ་ནི་བདག་ཏུ་འདུ་ཤེས་པའི་སེམས་ཅན་རྣམས་ཀྱི་</s>
    <s id="218:2">བདག་ཏུ་འདུ་ཤེས་པ་སྤོང་བའི་ཕྱིར་</s>
    <s id="218:3">དེ་བཞིན་གཤེགས་པས་བཤད་དོ། །</s>
  </p>
  <p id="219">
    <s id="219:1">མྱ་ངན་ལས་འདས་པ་ཞི་བ་ཞེས་བྱ་བ་ནི་དམིགས་པས་ཕྱིན་ཅི་ལོག་ཏུ་གྱུར་པའི་སེམས་ཅན་རྣམས་ཀྱི་</s>
    <s id="219:2">[287b.6]དམིགས་པའི་ཕྱིན་ཅི་ལོག་ཏུ་གྱུར་པ་སྤོང་བའི་ཕྱིར་</s>
    <s id="219:3">དེ་བཞིན་གཤེགས་པས་བཤད་དོ། །</s>
  </p>
  <p id="220">
    <s id="220:1">དེ་འདུ་བྱེད་ཐམས་ཅད་མི་རྟག་གོ་</s>
    <s id="220:2">ཞེས་ཐོས་ནས་ཤིན་ཏུ་མི་རྟག་པ་ཉིད་ལ་འཇུག་གོ །</s>
  </p>
  <p id="221">
    <s id="221:1">འདུ་བྱེད་ཐམས་ཅད་སྡུག་བསྔལ་བའོ། །</s>
  </p>
  <p id="222">
    <s id="222:1">ཞེས་ཐོས་ནས་སྨོན་ལམ་དང་བྲལ་བ་སྐྱེད་དོ། །</s>
  </p>
  <p id="223">
    <s id="223:1">ཆོས་ [287b.7]ཐམས་ཅད་བདག་མེད་པའོ་ཞེས་ཐོས་ནས་</s>
  </p>
  <p id="224">
    <s id="224:1">སྟོང་པ་ཉིད་ཀྱི་ཏིང་ངེ་འཛིན་དང་། རྣམ་པར་ཐར་པའི་སྒོ་ལ་སྒོམ་མོ། །</s>
    <s id="224:2">མྱ་ངན་ལས་འདས་པ་ཞི་བ་ཞེས་ཐོས་ནས་</s>
  </p>
  <p id="225">
    <s id="225:1">མཚན་མ་མེད་པ་ཡོངས་སུ་འདྲིས་པར་བྱེད་དེ</s>
  </p>
  <p id="226">
    <s id="226:1">དུས་མ་ཡིན་པར་ནི་ཡང་དག་པའི་མཐའ་མངོན་སུམ་དུ་མི་བྱེད་དོ། ། </s>
  </p>
  <p id="227">
    <s id="227:1">[288a.1]དེ་ལྟར་ཤཱ་རིའི་བུ་</s>
    <s id="227:2">དེ་ལྟ་བུའི་ཆོས་ལ་བརྩོན་པའི་བྱང་ཆུབ་སེམས་དཔའ་ནི་</s>
    <s id="227:3">དགེ་བའི་ཆོས་ལས་ཡོངས་སུ་མི་ཉམས་ཏེ།</s>
  </p>
  <p id="228">
    <s id="228:1">མྱུར་དུ་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱེད་དོ། །</s>
  </p>
  <p id="229">
    <s id="229:1">བྱང་ཆུབ་སེམས་དཔའ་བརྟག་པ་ཞེས་བྱ་བའི་ལེའུ་སྟེ་གསུམ་པའོ།། །།</s>
  </p>
</text>
