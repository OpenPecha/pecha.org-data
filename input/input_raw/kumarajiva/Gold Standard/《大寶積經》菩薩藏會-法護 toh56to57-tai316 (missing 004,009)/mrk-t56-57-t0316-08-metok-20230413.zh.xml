<?xml version='1.0' encoding='utf-8'?>
<text>
  <p id="1">
    <s id="1:1">忍辱波羅蜜多品第八之一</s>
    <s id="1:2">「舍利子！云何菩薩摩訶薩忍辱波羅蜜多？{}</s>
  </p>
  <p id="2">
    <s id="2:1">是菩薩摩訶薩為護禁戒發起勇猛，修行具足忍辱波羅蜜多。</s>
  </p>
  <p id="3">
    <s id="3:1">修是行時，世間所有一切嬈惱不饒益事皆能忍受，</s>
    <s id="3:2">若寒熱饑渴、暴風酷日，若蚊虻水蛭毒蟲之類共來觸惱，</s>
    <s id="3:3">悉能安受。</s>
  </p>
  <p id="4">
    <s id="4:1">若諸眾生以惡語言互來毀謗，</s>
    <s id="4:2">及欲損害菩薩身命，菩薩爾時心無恐怖，不生恚惱亦無怨結，已生現生當生悉能忍耐。</s>
  </p>
  <p id="5">
    <s id="5:1">舍利子！是名菩薩摩訶薩修行具足忍辱波羅蜜多。</s>
  </p>
  <p id="6">
    <s id="6:1">又舍利子！我於往昔長夜之中常修如是忍辱觀法。</s>
  </p>
  <p id="7">
    <s id="7:1">若一切有情固來毀罵，</s>
    <s id="7:2">加諸瞋恚而行捶打，</s>
    <s id="7:3">以麁惡語種種誹謗，我於爾時不生忿恚，不生嫉妬不生惱害，</s>
    <s id="7:4">亦不以其不饒益事反相加害。 舍利子！我自成就忍辱觀已，</s>
    <s id="7:5">常起悲心</s>
    <s id="7:6">慜念有情增長忿怒瞋恚嫉妬墮煩惱中，復以善巧種種方便而覺悟之，令得出離獲妙果報。 若諸有情棄背菩薩，不從善化返增惡行，於一切處常獲醜陋不如意報。</s>
  </p>
  <p id="8">
    <s id="8:1">何以故？</s>
  </p>
  <p id="9">
    <s id="9:1">瞋恚行業是醜陋因、</s>
    <s id="9:2">是不善業、</s>
    <s id="9:3">是雜染業、</s>
    <s id="9:4">是下劣業、</s>
    <s id="9:5">非正士業、</s>
    <s id="9:6">非善友業，此不應作。</s>
    <s id="9:7">當知瞋恚諸不善業，能令引趣墮三惡道，</s>
    <s id="9:8">能令引趣焰魔羅界，</s>
    <s id="9:9">能令引趣隨地獄道、</s>
    <s id="9:10">生畜生中， 於焰魔羅界以為眷屬。</s>
    <s id="9:11">如是瞋恚諸惡行業，能令引趣無財下劣夜叉趣中，</s>
    <s id="9:12">能令引趣無財下劣餓鬼趣中。</s>
    <s id="9:13">如是瞋恚諸惡行業，能令引趣貧窮下賤醜陋人中。</s>
  </p>
  <p id="10">
    <s id="10:1">舍利子！我自往昔不曾修作如是行相，菩薩摩訶薩亦應不修如是行相。</s>
  </p>
  <p id="11">
    <s id="11:1">「又舍利子！此中云何是別異法？</s>
  </p>
  <p id="12">
    <s id="12:1">云何種種別異修作？</s>
  </p>
  <p id="13">
    <s id="13:1">我等所修善法相應，彼等所修非善法相應，是別異法別異修作。</s>
  </p>
  <p id="14">
    <s id="14:1">舍利子！菩薩摩訶薩應當如是隨我修學。</s>
  </p>
  <p id="15">
    <s id="15:1">何以故？</s>
  </p>
  <p id="16">
    <s id="16:1">菩薩摩訶薩當修學時，或有有情來相嬈惱，不起忿怒瞋恚之心，於諸行相亦不作意，常自思惟作忍辱觀，成熟有情諸善根本。</s>
  </p>
  <p id="17">
    <s id="17:1">舍利子！假使有人以金銀瑠璃、硨磲碼碯、珊瑚琥珀末尼珠等，滿四大洲以用布施，不如行此忍辱波羅蜜多。</s>
  </p>
  <p id="18">
    <s id="18:1">何以故？</s>
  </p>
  <p id="19">
    <s id="19:1">菩薩摩訶薩以忍辱故能令有情不墮輪回，</s>
    <s id="19:2">趣無漏道。</s>
  </p>
  <p id="20">
    <s id="20:1">「復次舍利子！ 菩薩摩訶薩應當不起瞋恚之心，而常作意念佛、念法、念僧。 何以故？ 以是歸命功德之力，當得成就無量善根，亦令有情皆悉念佛、念法、念僧。</s>
  </p>
  <p id="21">
    <s id="21:1">作是念時常得覺悟，我與有情何善何惡？</s>
  </p>
  <p id="22">
    <s id="22:1">若不思念佛法僧寶，即被忿怒瞋恚惡行常相纏縛。 菩薩作是思惟：『若起瞋恚即非正理，若能忍辱即是正理。 菩薩應當遠離一切瞋恚業行。 當行忍辱波羅蜜多時，應先思念佛法僧寶。 是三寶力能令一切有情同行是行。</s>
  </p>
  <p id="23">
    <s id="23:1">舍利子！</s>
    <s id="23:2">我已成就如是行相，得成阿耨多羅三藐三菩提，為諸有情轉妙法輪，願諸如來攝受於我。</s>
  </p>
  <p id="24">
    <s id="24:1">善男子！當發阿耨多羅三藐三菩提心時，為諸有情轉妙法輪，當獲諸佛勝無礙解無量知見。 菩薩修是忍辱波羅蜜多如是行相，對治忿怒瞋恚惡行，</s>
    <s id="24:2">亦當憶念東方有殑伽沙等世界，彼有殑伽沙等如來、應供、正等正覺，現住說法利益有情。</s>
  </p>
  <p id="25">
    <s id="25:1">時諸菩薩為彼如來之所授記：『善男子！</s>
    <s id="25:2">我亦已發如是阿耨多羅三藐三菩提心，為諸有情說法教化。</s>
  </p>
  <p id="26">
    <s id="26:1">如是南西北方四維上下亦有殑伽沙等世界，彼有殑伽沙等如來、應供、正等正覺現住說法利益有情。</s>
  </p>
  <p id="27">
    <s id="27:1">時諸菩薩為彼如來之所授記：『善男子！</s>
    <s id="27:2">我亦已發如是阿耨多羅三藐三菩提心，</s>
    <s id="27:3">為諸有情說法教化，</s>
    <s id="27:4">常樂稱讚忍辱波羅蜜多，</s>
    <s id="27:5">作師子吼，</s>
    <s id="27:6">永得遠離忿怒瞋恚諸惡行法。』</s>
  </p>
  <p id="28">
    <s id="28:1">若諸有情或樂修作種種利益，菩薩爾時見諸有情如是修作，</s>
    <s id="28:2">我亦隨順作諸義利，</s>
    <s id="28:3">云何此中種種難作易作。</s>
  </p>
  <p id="29">
    <s id="29:1">「復次舍利子！菩薩摩訶薩與一切有情應當如是修學忍辱波羅蜜多。</s>
  </p>
  <p id="30">
    <s id="30:1">若不隨順如是修學，非我善友。</s>
  </p>
  <p id="31">
    <s id="31:1">若能隨順作義利事，是名善友。</s>
  </p>
  <p id="32">
    <s id="32:1">是故了知無所侵害是義利事，</s>
    <s id="32:2">我當深樂，不捨有情作諸義利。</s>
  </p>
  <p id="33">
    <s id="33:1">爾時世尊說伽陀曰：</s>
    <s id="33:2">「我於俱胝億劫中， 荷負有情不義利， 見諸有情受苦時， 不曾暫捨而安住。</s>
  </p>
  <p id="34">
    <s id="34:1">有情種性本義利，互相教示為善友，設遇諸惡侵嬈時，為義利故常忍受。</s>
  </p>
  <p id="35">
    <s id="35:1">遍滿一切閻浮提，於佛剎中亦如是，一切珍寶悉充盈，為善友故皆能施。</s>
  </p>
  <p id="36">
    <s id="36:1">若或有人持利劍，欲來割截我支體，以忍辱故生慈心，永無怖畏諸苦惱。</s>
  </p>
  <p id="37">
    <s id="37:1">或有忿怒瞋恚者，堅持苦毒來侵嬈，以忍辱力而稱揚，安住忍苦曾無惱。</s>
  </p>
  <p id="38">
    <s id="38:1">有持刀杖及毒藥，以瞋恚相欲加害，為利有情諸善根，於諸惡法能忍受。</s>
  </p>
  <p id="39">
    <s id="39:1">我今不學諸愚夫，亦不習彼下劣行，廣修殊勝饒益因，當趣涅盤無上果。</s>
  </p>
  <p id="40">
    <s id="40:1">「復次舍利子！菩薩摩訶薩應當如是修學忍辱波羅蜜多。</s>
  </p>
  <p id="41">
    <s id="41:1">於百千萬俱胝那由他劫，假使有人將諸杖木瓦石種種器仗而打擊之，於少時間悶絕躄地，命將欲盡良久乃蘇。</s>
  </p>
  <p id="42">
    <s id="42:1">菩薩爾時作是思惟：『歎未曾有，我今於此再得壽命，然後應當如是修學最上最勝忍辱波羅蜜多。</s>
  </p>
  <p id="43">
    <s id="43:1">假使有人來於我所，須我頭目及其骨髓身肉手足，</s>
    <s id="43:2">如殑伽沙數滿一大劫。</s>
  </p>
  <p id="44">
    <s id="44:1">我當爾時終無吝惜，</s>
    <s id="44:2">亦復不起忿怒瞋恚諸惡行法。</s>
  </p>
  <p id="45">
    <s id="45:1">何以故？</s>
  </p>
  <p id="46">
    <s id="46:1">若起忿怒瞋恚諸惡行法，</s>
    <s id="46:2">我於百千劫中所集善根應當散壞。</s>
  </p>
  <p id="47">
    <s id="47:1">我今轉復堅固積集百千劫中所植善根無令失壞，</s>
    <s id="47:2">而為修習難得阿耨多羅三藐三菩提法。</s>
  </p>
  <p id="48">
    <s id="48:1">何以故？</s>
  </p>
  <p id="49">
    <s id="49:1">我等諸菩薩眾以忍辱力而為甲冑。』</s>
  </p>
  <p id="50">
    <s id="50:1">舍利子！菩薩摩訶薩於大乘心不應退轉、使魔得便，不能成就難得阿耨多羅三藐三菩提。</s>
  </p>
  <p id="51">
    <s id="51:1">於菩提心不應退轉、使心散亂，令其魔事作諸障礙。</s>
  </p>
  <p id="52">
    <s id="52:1">云何魔事？</s>
  </p>
  <p id="53">
    <s id="53:1">所謂耽著自分飲食是為魔事，</s>
    <s id="53:2">耽著三衣是為魔事，</s>
    <s id="53:3">分別教化是為魔事，</s>
    <s id="53:4">為利養故使人讚歎是為魔事，</s>
    <s id="53:5">樂自利行是為魔事，</s>
    <s id="53:6">斷滅多種潔白之法是為魔事，</s>
    <s id="53:7">乃至斷人靜住、</s>
    <s id="53:8">障修福慧、</s>
    <s id="53:9">障人親近諸軌範師、</s>
    <s id="53:10">斷人修習菩提行法是為魔事。</s>
  </p>
  <p id="54">
    <s id="54:1">舍利子！菩薩摩訶薩若於菩提道而生退轉、起散亂意，一切惡魔即得其便。</s>
  </p>
  <p id="55">
    <s id="55:1">何以故？</s>
  </p>
  <p id="56">
    <s id="56:1">諸有魔障於長夜中伺求其便入菩薩心，能令增長忿怒瞋恚。</s>
  </p>
  <p id="57">
    <s id="57:1">舍利子！我於往昔堅持禁戒修行忍辱波羅蜜多時，通達善法，其名仙人。</s>
  </p>
  <p id="58">
    <s id="58:1">於彼時中有大魔王化五百丈夫眾，皆以勇猛作大瞋怒，</s>
    <s id="58:2">於五百年中行住坐臥晝夜相逐作大瞋怒，</s>
    <s id="58:3">或於道路井邑聚落及白衣舍、或曠野中，常以瞋恚虛誑不實幻惑有情。</s>
  </p>
  <p id="59">
    <s id="59:1">舍利子！是彼魔眾於五百年中常於我邊作大瞋怒生諸過失。 我於爾時諦察思念，以憐慜故發大慈心，為諸魔眾廣說妙法。</s>
  </p>
  <p id="60">
    <s id="60:1">時彼魔眾得聞法已，諸惡行業皆悉殞滅。</s>
  </p>
  <p id="61">
    <s id="61:1">舍利子！我於爾時為彼魔眾說是法已，令諸有情成熟善根，當得阿耨多羅三藐三菩提。 又復為彼諂曲破戒樂不善法難調有情，及諸多貪多瞋多癡有情作善緣故，令得成熟阿耨多羅三藐三菩提。</s>
  </p>
  <p id="62">
    <s id="62:1">願我當來成等正覺，最初度脫諸有情類令得涅盤。</s>
  </p>
  <p id="63">
    <s id="63:1">舍利子！我於彼時除諸妄念常生正念，</s>
    <s id="63:2">具足饒益有情善行而於三際不曾暫捨。</s>
  </p>
  <p id="64">
    <s id="64:1">舍利子！若菩薩摩訶薩進求阿耨多羅三藐三菩提時，應當具足忍辱波羅蜜多。</s>
  </p>
  <p id="65">
    <s id="65:1">若菩薩於自身中已生未生種種惡病極重苦惱乃至死苦，菩薩爾時具足忍辱波羅蜜多皆能忍受。</s>
  </p>
  <p id="66">
    <s id="66:1">舍利子！菩薩摩訶薩應當堅固安住菩薩忍辱波羅蜜多，所謂應當了知，</s>
    <s id="66:2">不忿怒是名菩薩忍辱，</s>
    <s id="66:3">不損害是名菩薩忍辱，</s>
    <s id="66:4">無諍語是名菩薩忍辱，</s>
    <s id="66:5">不殺害是名菩薩忍辱，</s>
    <s id="66:6">護自身命是名菩薩忍辱，</s>
    <s id="66:7">護他身命是名菩薩忍辱，</s>
    <s id="66:8">常護身語意業是名菩薩忍辱，</s>
    <s id="66:9">內心諦察修忍辱行是名菩薩忍辱，</s>
    <s id="66:10">遠離貪愛是名菩薩忍辱，</s>
    <s id="66:11">隨順業報是名菩薩忍辱，</s>
    <s id="66:12">清淨身語意業是名菩薩忍辱，</s>
    <s id="66:13">以忍辱力而復獲得人間天上勝妙快樂是名菩薩忍辱，</s>
    <s id="66:14">而復獲得菩薩圓滿殊勝相好是名菩薩忍辱，</s>
    <s id="66:15">而復獲得如來深妙清淨梵音、</s>
    <s id="66:16">菩薩積集堅固善行是名菩薩忍辱，</s>
    <s id="66:17">遠離一切世間嬈惱是名菩薩忍辱。</s>
  </p>
  <p id="67">
    <s id="67:1">或有伺求一切過失，菩薩於彼不生損害，是名菩薩忍辱。</s>
  </p>
  <p id="68">
    <s id="68:1">以要言之，乃至獲得如來十力、十八不共法、大慈大悲大喜大捨一切勝法悉皆圓滿。 應當了知，是菩薩摩訶薩安住忍辱波羅蜜多。</s>
  </p>
  <p id="69">
    <s id="69:1">舍利子！菩薩摩訶薩修忍辱行時，或有人來瞋怒惱害，菩薩爾時了知虛幻，如對谷響而不加報，乃至打擊殺害，菩薩於彼諦察，皆悉了知如幻如化，亦不加報。</s>
  </p>
  <p id="70">
    <s id="70:1">或有人來種種稱讚，不以為喜。</s>
  </p>
  <p id="71">
    <s id="71:1">何以故？ 菩薩以自分圓滿真實功德而為眷屬，</s>
    <s id="71:2">於世間法亦不耽著，</s>
    <s id="71:3">於自過失而能悔謝， 於他過失不生毀呰，</s>
    <s id="71:4">為能圓滿菩提分法作大佛事。</s>
    <s id="71:5">而復思念，已作罪業悉皆虛假，諸相違行無義利事悉能棄捨。</s>
  </p>
  <p id="72">
    <s id="72:1">舍利子！是名菩薩摩訶薩忍辱波羅蜜多。</s>
  </p>
  <p id="73">
    <s id="73:1">「復次舍利子！菩薩摩訶薩忍辱波羅蜜多，所謂自身畢竟忍辱，有我等相非究竟忍。</s>
  </p>
  <p id="74">
    <s id="74:1">何以故？</s>
  </p>
  <p id="75">
    <s id="75:1">若他瞋恚來嬈惱時及能忍受，於心境中俱不可得。 而菩薩作是思惟：『何者為瞋？何者為忍？</s>
  </p>
  <p id="76">
    <s id="76:1">於法數中云何眼等處而有瞋恚？ 又復伺察，於十二處忍辱亦不可得，展轉入解有情等相悉無所得。</s>
  </p>
  <p id="77">
    <s id="77:1">又此忍辱非實究竟，</s>
    <s id="77:2">至於忍辱名字如空谷響，是名苦空無常無我，於忍辱等作如是解。</s>
  </p>
  <p id="78">
    <s id="78:1">又此忍辱亦非究竟，</s>
    <s id="78:2">謂於是法我無顛倒、彼是顛倒，於忍辱行起高下相。</s>
  </p>
  <p id="79">
    <s id="79:1">又此忍辱非實究竟，</s>
    <s id="79:2">謂於是法我能解脫、彼非解脫，於忍辱行而非相應。</s>
  </p>
  <p id="80">
    <s id="80:1">又此忍辱亦非究竟，</s>
    <s id="80:2">謂於是法我居正道、彼非正道，於忍辱行生二種相。</s>
  </p>
  <p id="81">
    <s id="81:1">又此忍辱非實究竟，</s>
    <s id="81:2">謂於是法於空能忍、</s>
    <s id="81:3">於見非忍，</s>
    <s id="81:4">於無相中而能忍受、</s>
    <s id="81:5">於有相中而不能忍，</s>
    <s id="81:6">若於無願無求而皆能忍、</s>
    <s id="81:7">於有願有求而不能忍，</s>
    <s id="81:8">若於無積集攀緣而能忍受、</s>
    <s id="81:9">於有積集攀緣而不能忍，</s>
    <s id="81:10">若於煩惱盡處而能忍受、</s>
    <s id="81:11">於煩惱處而不能忍，</s>
    <s id="81:12">又於善處而能忍受、</s>
    <s id="81:13">於不善處而不能忍，</s>
    <s id="81:14">若於無過失處而能忍受、</s>
    <s id="81:15">於有過失處而不能忍，</s>
    <s id="81:16">若於無漏法而能忍受、</s>
    <s id="81:17">於有漏法而不能忍，</s>
    <s id="81:18">若於出世間法而能忍受、</s>
    <s id="81:19">於世間法而不能忍，</s>
    <s id="81:20">若於清淨法而能忍受、</s>
    <s id="81:21">於雜染法而不能忍，</s>
    <s id="81:22">若於涅盤法而能忍受、</s>
    <s id="81:23">於生死法而不能忍，</s>
    <s id="81:24">此等忍辱有對治故非實究竟。</s>
  </p>
  <p id="82">
    <s id="82:1">云何名為究竟忍辱？</s>
  </p>
  <p id="83">
    <s id="83:1">若能隨順空性，於見非見中，非有非無。</s>
  </p>
  <p id="84">
    <s id="84:1">若能隨順空性，於有願有求及無願無求，非有非無。</s>
  </p>
  <p id="85">
    <s id="85:1">若能隨順空性，於積集攀緣中，非有非無。</s>
  </p>
  <p id="86">
    <s id="86:1">若能隨順空性，於清淨法及雜染法，非有非無。</s>
  </p>
  <p id="87">
    <s id="87:1">若能隨順空性，於善不善法，非有非無。</s>
  </p>
  <p id="88">
    <s id="88:1">若能隨順空性，於諸過失及非過失，非有非無。</s>
  </p>
  <p id="89">
    <s id="89:1">若能隨順空性，於諸行中及涅盤法，非有非無。</s>
  </p>
  <p id="90">
    <s id="90:1">是名究竟忍辱。</s>
  </p>
  <p id="91">
    <s id="91:1">何以故？</s>
  </p>
  <p id="92">
    <s id="92:1">謂過去未來見在諸法皆不生故，眾緣無盡、忍辱無盡。 若於是法，非有為非無為亦非和合，亦不增減亦無成壞，亦非作者亦非養者，彼不生故，是名無盡，說此是為真實忍辱。</s>
  </p>
  <p id="93">
    <s id="93:1">舍利子！如是菩薩能行是行者，是名諸大菩薩摩訶薩忍辱波羅蜜多。</s>
  </p>
  <p id="94">
    <s id="94:1">若彼菩薩摩訶薩能行是菩薩相應行時，一切魔王及魔眷屬作諸魔事及諍訟等皆悉不現，是名菩薩摩訶薩成就最上忍辱波羅蜜多。</s>
  </p>
</text>
