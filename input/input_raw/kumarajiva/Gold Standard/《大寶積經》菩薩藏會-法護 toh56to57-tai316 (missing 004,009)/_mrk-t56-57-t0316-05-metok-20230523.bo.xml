<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་བརྒྱད་པ།</s>
    <s id="1:2">གཞན་ཡང་ཤཱ་རིའི་བུ་དེ་ལྟར་ [49a.1]དད་པ་ལ་རབ་ཏུ་གནས་པའི་བྱང་ཆུབ་སེམས་དཔའ་ནི་སངས་རྒྱས་བཅོམ་ལྡན་འདས་རྣམས་ཀྱི་སྣོད་དུ་རིག །</s>
  </p>
  <p id="2">
    <s id="2:1">བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱི་སྣོད་དུ་རིག །</s>
  </p>
  <p id="3">
    <s id="3:1">སངས་རྒྱས་ཀྱི་ཆོས་རྣམས་ཀྱི་སྣོད་དུ་རིག་ནས། </s>
  </p>
  <p id="4">
    <s id="4:1">དེའི་དྲུང་དུ་གཤེགས་ཏེ་བྱང་ཆུབ་སེམས་དཔའི་ལམ་ཡང་དག་ [49a.2]པར་རབ་ཏུ་སྟོན་ཏོ། །</s>
  </p>
  <p id="5">
    <s id="5:1">དེ་ལྟ་བས་ན་ཤཱ་རིའི་བུ་རྣམ་གྲངས་འདིས་ཀྱང་། དེ་ལྟར་དད་པ་ལ་རབ་ཏུ་གནས་པའི་བྱང་ཆུབ་སེམས་དཔའ་ནི་སངས་རྒྱས་བཅོམ་ལྡན་འདས་རྣམས་ཀྱིས་སྣོད་དུ་རིག ། བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱི་སྣོད་དུ་རིག ། སངས་རྒྱས་ཀྱི་ [49a.3]ཆོས་རྣམས་ཀྱི་སྣོད་དུ་རིག་ནས། དེའི་དྲུང་དུ་གཤེགས་ཏེ།  བྱང་ཆུབ་ཀྱི་ལམ་ཡང་དག་པར་རབ་ཏུ་སྟོན་པ་དེ་ལྟར་རིག་པར་བྱའོ། །</s>
  </p>
  <p id="6">
    <s id="6:1">ཤཱ་རིའི་བུ་སྔོན་བྱུང་བ་འདས་པའི་དུས་ན་བསྐལ་པ་གྲངས་མེད་པ་བས་ཀྱང་ཚེས་གྲངས་མེད་པ། ཡངས་པ་ཚད་མེད་པ། བསམ་གྱིས་མི་ཁྱབ་པ་</s>
    <s id="6:2">དེའི་ [49a.4]ཚེ་དེའི་དུས་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕུང་པོ་ཆེན་པོ་ཞེས་བྱ་བ། རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་ [49a.5]རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ</s>
    <s id="6:3">གང་འདི་ལྷར་བཅས་པའི་འཇིག་རྟེན་དང་། བདུད་དུ་བཅས་པ་དང་། ཚངས་པར་བཅས་པ་དང་། དགེ་སྦྱོང་དང་། བྲམ་ཟེར་བཅས་པའི་སྐྱེ་དགུ་དང་། ལྷ་དང་། མི་དང་། ལྷ་མ་ཡིན་དུ་བཅས་པའི་འཇིག་རྟེན་རང་གི་མངོན་པར་ཤེས་པས་ [49a.6]མངོན་སུམ་དུ་བྱས་ཏེ་ བསྒྲུབས་ནས་གནས་སོ། །</s>
  </p>
  <p id="7">
    <s id="7:1">དེ་ཆོས་སྟོན་ཏེ། ཚངས་པར་སྤྱོད་པ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་ཡང་དག་པར་རབ་ཏུ་སྟོན་ཏོ། ། </s>
  </p>
  <p id="8">
    <s id="8:1">[49a.7]ཤཱ་རིའི་བུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕུང་པོ་ཆེན་པོའི་ཉན་ཐོས་ཁྲག་ཁྲིག་ཕྲག་བདུན་ཅུ་རྩ་གཉིས་ཀྱི་ཉན་ཐོས་ཀྱི་ཚོགས་ཆེན་པོ་བྱུང་སྟེ། </s>
  </p>
  <p id="9">
    <s id="9:1">ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཉོན་མོངས་པ་མེད་པ།</s>
    <s id="9:2">སེམས་ཐམས་ཅད་ [49b.1]ཀྱི་དབང་དམ་པའི་ཕ་རོལ་ཏུ་སོན་པ་ཤ་སྟག་གོ །</s>
  </p>
  <p id="10">
    <s id="10:1">ཤཱ་རིའི་བུ་དེའི་དུས་ན་རྒྱལ་པོ་ཚེ་རྣམ་པར་རྒྱལ་བ་ཞེས་བྱ་བ་ཆོས་ཅན་ཆོས་ཀྱི་རྒྱལ་པོ་ཞིག་བྱུང་ངོ་། ། ཡང་ཤཱ་རིའི་བུ་རྒྱལ་པོ་ཚེ་རྣམ་པར་རྒྱལ་བའི་གྲོང་ཁྱེར་རྣམ་པར་རྒྱལ་བའི་རྒྱལ་མཚན་ཞེས་བྱ་བ།</s>
    <s id="10:2">རྒྱལ་པོའི་གནས་འབྱོར་པ་མོད་པ། [49b.2]བདེ་བ། ལོ་ལེགས་པ། དགའ་བ་འགྲོ་བ་མང་པོ་དང་། མིས་གང་བ་ཞིག་ཡོད་དེ</s>
  </p>
  <p id="11">
    <s id="11:1">ཡང་ཤཱ་རིའི་བུ་རྒྱལ་པོ་ཚེ་རྣམ་པར་རྒྱལ་བའི་ཁྱེའུ་གཞོན་ནུ་བརྩོན་འགྲུས་སྤྱོད་པ་ཞེས་བྱ་བ་སྔོན་དགེ་བའི་རྩ་བ་བསྐྲུན་པ།</s>
    <s id="11:2">སྔོན་གྱི་སངས་རྒྱས་ལ་བྱ་བ་བྱས་པ། སྔོན་གྱི་སངས་རྒྱས་བྱེ་བ་ཁྲག་ཁྲིག་ [49b.3]བརྒྱ་སྟོང་ལ་བསྙེན་བཀུར་བྱས་པ།</s>
    <s id="11:3">གཟུགས་བཟང་བ། མཛེས་པ། བལྟ་ན་སྡུག་པ། མདོག་བཟང་ཞིང་རྒྱས་པའི་མཆོག་དང་ལྡན་པ་ཞིག་བྱུང་སྟེ</s>
  </p>
  <p id="12">
    <s id="12:1">ཡང་ཤཱ་རིའི་བུ་དེའི་དུས་ན་གཞོན་ནུ་བརྩོན་འགྲུས་སྤྱོད་བཙུན་མོའི་འཁོར་དང་ལྷན་ཅིག་ཏུ་སྐྱེད་མོས་ཚལ་གྱི་སར་བྱུང་བར་གྱུར་ཏོ། །</s>
  </p>
  <p id="13">
    <s id="13:1">[49b.4]དེ་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕུང་པོ་ཆེན་པོས་ཨེ་མའོ་གཞོན་ནུ་འདི་ནི་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་ཀྱི་སྣོད་དོ། །</s>
  </p>
  <p id="14">
    <s id="14:1">ཨེ་མའོ་གཞོན་ནུ་བརྩོན་འགྲུས་སྤྱོད་འདི་ནི་སངས་རྒྱས་ཀྱི་ཆོས་རྣམས་ཀྱི་སྣོད་དོ་ཞེས་དེ་ལྟར་རིག་ [49b.5]ནས་སྐྱེད་མོས་ཚལ་གྱི་ས་ག་ལ་བ་དང་། གཞོན་ནུ་བརྩོན་འགྲུས་སྤྱོད་ག་ལ་བ་དེར་སོང་སྟེ་ ཕྱིན་ནས་ སྟེང་གི་ནམ་མཁའ་ལ་བཞུགས་ཏེ གཞོན་ནུ་བརྩོན་འགྲུས་སྤྱོད་ལ་བྱང་ཆུབ་ཀྱི་ལམ་ཡང་དག་པར་རབ་ཏུ་སྟོན་ཏོ། །</s>
  </p>
  <p id="15">
    <s id="15:1">དེ་ལ་བྱང་ཆུབ་ཀྱི་ལམ་གང་ཞེ་ན། </s>
  </p>
  <p id="16">
    <s id="16:1">འདི་ལྟ་སྟེ། སེམས་ཅན་ཐམས་ [49b.6]ཅད་ལ་བྱམས་པ་དང་། ཕ་རོལ་ཏུ་ཕྱིན་པ་རྣམས་ལ་བརྩོན་པ་དང་། བསྡུ་བའི་དངོས་པོ་རྣམས་ཀྱི་རྗེས་སུ་འཇུག་པ་སྟེ།  དེ་ནི་བྱང་ཆུབ་ཀྱི་ལམ་ཞེས་བྱའོ། །</s>
  </p>
  <p id="17">
    <s id="17:1">དེ་ལ་སེམས་ཅན་ཐམས་ཅད་ལ་བྱམས་པ་གང་ཞེ་ན། </s>
  </p>
  <p id="18">
    <s id="18:1">འདི་ལ་གཞོན་ནུ་བྱང་ཆུབ་སེམས་དཔའ་ནི་སེམས་ཅན་གྱི་ཁམས་ཇི་ཙམ་ [49b.7]པ་དེ་ཙམ་དུ་བྱམས་པས་ཁྱབ་པར་བྱེད་དོ། །</s>
  </p>
  <p id="19">
    <s id="19:1">སེམས་ཅན་གྱི་ཁམས་ཇི་ཙམ་ཞེ་ན།  ནམ་མཁའི་ཁམས་ཇི་ཙམ་པ་སེམས་ཅན་གྱི་ཁམས་ཀྱང་དེ་ཙམ་མོ། །</s>
    <s id="19:2">གཞོན་ནུ་འདི་ལྟ་སྟེ། དཔེར་ན་ནམ་མཁའི་ཁམས་འདིས་ཁྱབ་པར་མ་གྱུར་པ་གང་ཡང་མེད་དོ། །</s>
  </p>
  <p id="20">
    <s id="20:1">གཞོན་ནུ་ དེ་བཞིན་དུ་བྱང་ཆུབ་ [50a.1]སེམས་དཔའི་བྱམས་པ་འདིས་སེམས་ཅན་གྱི་རིས་ན་གང་ཁྱབ་པར་མ་གྱུར་པའི་སེམས་ཅན་དེ་གང་ཡང་མེད་དོ། །</s>
  </p>
  <p id="21">
    <s id="21:1">འདི་ལྟ་སྟེ་གཞོན་ནུ་སེམས་ཅན་གྱི་ཁམས་དཔག་ཏུ་མེད་པ་དེ་བཞིན་དུ་གཞོན་ནུ་བྱང་ཆུབ་སེམས་དཔའི་བྱམས་པ་བསྒོམ་པ་ཡང་དཔག་ཏུ་མེད་དོ། ། </s>
  </p>
  <p id="22">
    <s id="22:1">[50a.2]གཞོན་ནུ་དེ་ལྟར་ན་ནམ་མཁའ་མཐའ་ཡས་པས་སེམས་ཅན་མཐའ་ཡས་སེམས་ཅན་མཐའ་ཡས་པས་བྱམས་པ་མཐའ་ཡས་སོ། །</s>
  </p>
  <p id="23">
    <s id="23:1">གཞོན་ནུ་ཡང་སེམས་ཅན་གྱི་ཁམས་ནི་ཆེས་མང་གི་སའི་ཁམས་དང་། ཆུའི་ཁམས་དང་། མེའི་ཁམས་དང་། རླུང་གི་ཁམས་ནི་དེ་ལྟ་མ་ཡིན་ [50a.3]མོད་ཀྱི། འོན་ཀྱང་གཞོན་ནུ་སེམས་ཅན་གྱི་ཁམས་ཚད་མེད་པ་ཇི་ཙམ་པ་དེའི་དོན་ཤེས་པར་བྱ་བའི་ཕྱིར་དཔེ་བསྟན་ཏོ། </s>
  </p>
  <p id="24">
    <s id="24:1">གཞོན་ནུ་འདི་ལྟ་སྟེ། དཔེར་ན་ཤར་ཕྱོགས་སུ་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དང་། ལྷོ་དང་། ནུབ་དང་། བྱང་དང་། དེ་བཞིན་དུ་ [50a.4]ཕྱོགས་མཚམས་དང་། ཕྱོགས་བཅུ་ཀུན་ཏུ་འཇིག་རྟེན་གྱི་ཁམས་གང་གཱའི་ཀླུང་གི་བྱེ་མ་སྙེད་དང་མཉམ་པ་དེ་དག་ཐམས་ཅད་ཆུས་ཡོངས་སུ་གང་བའི་རྒྱ་མཚོར་གྱུར་པའི་རྒྱ་མཚོ་ཆེན་པོ་གཅིག་ཏུ་གྱུར་པ་ལ་ཡོངས་སུ་བརྟག་པ་བཟུང་སྟེ། </s>
  </p>
  <p id="25">
    <s id="25:1">དེ་ལ་སེམས་ཅན་གང་གཱའི་ཀླུང་གི་བྱེ་མ་སྙེད་ [50a.5]འདུས་ནས།  བརྒྱར་བཙལ་བའི་སྐྲའི་རྩེ་མོས་ཆུའི་ཐིགས་པ་གཅིག་བླངས།</s>
  </p>
  <p id="26">
    <s id="26:1">གཞན་ཡང་སེམས་ཅན་གང་གཱའི་ཀླུང་གི་བྱེ་མ་སྙེད་འདུས་ནས་བརྒྱར་བཙལ་བའི་སྐྲའི་རྩ་མོས་ཆུའི་ཐིགས་པ་གཉིས་བླངས།  གཞན་ཡང་སེམས་ཅན་གང་གཱའི་ཀླུང་གི་བྱེ་མ་སྙེད་འདུས་ནས། བརྒྱར་བཙལ་ [50a.6]བའི་སྐྲའི་རྩེ་མོས་ཆུའི་ཐིགས་པ་གསུམ་བླངས་ནས་གཞོན་ནུ་ཡོངས་སུ་བརྟག་པ་བཟུང་སྟེ།</s>
  </p>
  <p id="27">
    <s id="27:1">དེ་ལྟ་བུའི་ཐབས་ཀྱིས་ཆུའི་ཕུང་པོ་ཆེན་པོ་དེ་ཟད་པར་གྱུར་ཀྱང་སེམས་ཅན་གྱི་ཁམས་ནི་ཚད་དང་མཐའ་མེད་དེ། </s>
  </p>
  <p id="28">
    <s id="28:1">གཞོན་ནུ་སེམས་ཅན་གྱི་ཁམས་དེ་ལྟར་དཔག་ཏུ་མེད་ཅིང་དེ་ལྟར་མཐའ་ཡས་པ་དེ་ [50a.7]ཐམས་ཅད་ལ་བྱང་ཆུབ་སེམས་དཔའི་བྱམས་པས་ཁྱབ་པར་བྱེད་དོ། །</s>
  </p>
  <p id="29">
    <s id="29:1">གཞོན་ནུ་དེ་ཇི་སྙམ་དུ་སེམས། གང་དེ་ལྟར་དཔག་ཏུ་མེད་པར་བྱམས་པ་བསྒོམ་པའི་དགེ་བའི་རྩ་བ་དེའི་ཚད་གཟུང་བར་ནུས་སམ།</s>
    <s id="29:2">གསོལ་པ། བཅོམ་ལྡན་འདས་དེ་ནི་མ་ལགས་སོ། །བདེ་བར་གཤེགས་པ་དེ་ནི་མ་ [50b.1]ལགས་སོ། །</s>
    <s id="29:3">གཞོན་ནུ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བྱམས་པ་ཆེན་པོ་བསྒོམ་པའི་དགེ་བའི་རྩ་བ་ནི་དཔག་ཏུ་མེད་པ་ཡིན་ཏེ</s>
  </p>
  <p id="30">
    <s id="30:1">གཞོན་ནུ་དེའི་བྱམས་པ་ནི་བདག་སྲུང་བ་ཡིན། </s>
  </p>
  <p id="31">
    <s id="31:1">གཞན་ལ་ཕན་པར་གནས་པ་ཡིན། </s>
  </p>
  <p id="32">
    <s id="32:1">མཆོག་ཏུ་གནོད་སེམས་མེད་པ། ཁྲོ་བ་དང་ [50b.2]གནོད་སེམས་ཀྱི་ཐབ་དང་བྲལ་བ། ཉེས་པ་འཇོམས་པ་རྗེས་སུ་ཆགས་པའི་ཀུན་ནས་ལྡང་བ་དང་བྲལ་བ། དད་པ་ཀུན་ཏུ་སྟོན་པ་འཁྲུལ་པ་ཐམས་ཅད་ལ་ཉེས་པར་ལྟ་བ། ཡོངས་སུ་གདུང་བ་མེད་པ།</s>
    <s id="32:2">ལུས་དང་། ངག་དང་། སེམས་བདེ་བ་སྐྱེད་པ།</s>
    <s id="32:3">གཞན་གྱི་གནོད་པར་བྱ་བ་ཐམས་ཅད་ [50b.3]དུ་མ་ལྷུང་བ། འཇིགས་པ་ཐམས་ཅད་དང་བྲལ་བ་</s>
    <s id="32:4">འཕགས་པའི་ལམ་དང་འཐུན་པ།</s>
    <s id="32:5">གཤེ་བ་དང་ཁྲོས་པ་ལ་དང་བསྐྱེད་པ།</s>
    <s id="32:6">གཡུལ་ཐམས་ཅད་ལས་སྒྲོལ་བ། དབྱིག་པ་དང་མཚོན་ཆ་མི་ཐོགས་པ།</s>
    <s id="32:7">སེམས་ཅན་རབ་ཏུ་ཐར་བར་བྱ་བ་ལ་དགའ་བ།</s>
    <s id="32:8">ཁོང་ཁྲོ་བ་ཐམས་ཅད་དང་བྲལ་ [50b.4]བ། ཚུལ་འཆོས་པ་དང་། ཁ་གསག་དང་། འདྲིད་པ་དང་། གཞོགས་སློང་ཐམས་ཅད་དང་བྲལ་བ།</s>
    <s id="32:9">རང་གི་རྙེད་པ་དང་། བཀུར་སྟི་དང་། ཚིགས་སུ་བཅད་པས་ཉེ་བར་འཚོ་བ།</s>
    <s id="32:10">བརྒྱ་བྱིན་དང་། ཚངས་པས་ཕྱག་བྱས་པ།</s>
    <s id="32:11">རང་གི་གཟི་བརྗིད་ཀྱིས་བརྒྱན་པ། མཁས་པས་བསྟོད་པ། [50b.5]</s>
    <s id="32:12">བྱིས་པ་ཐམས་ཅད་རྗེས་སུ་སྲུང་བ།</s>
    <s id="32:13">ཚངས་པའི་ལམ་དང་འཐུན་པ།</s>
    <s id="32:14">འདོད་པའི་ཁམས་དང་མ་འདྲེས་པ།</s>
    <s id="32:15">ཐར་པའི་ལམ་གྱི་གཙོ་བོར་གྱུར་པ། ཐེག་པ་ཐམས་ཅད་ཀྱིས་ཡང་དག་པར་བཟུང་བ།</s>
    <s id="32:16">ཟང་ཟིང་མེད་པའི་བསོད་ནམས་ཀྱི་ཚོགས་བསགས་པ། རྫས་ལས་བྱུང་བའི་བསོད་ནམས་བྱ་བའི་ [50b.6]དངོས་པོ་ཐམས་ཅད་ཀྱི་ཟིལ་གྱིས་མི་ནོན་པ།</s>
    <s id="32:17">མཚན་སུམ་ཅུ་རྩ་གཉིས་དང་། དཔེ་བྱད་བཟང་པོས་ཡང་དག་པར་བརྒྱན་པ།</s>
    <s id="32:18">དབང་པོ་ཉམས་ཤིང་མ་ཚང་བ་ཐམས་ཅད་སྤངས་པ།</s>
    <s id="32:19">བདེ་འགྲོ་དང་། མྱ་ངན་ལས་འདའ་བའི་ལམ་ཐམས་ཅད་དུ་འགྲོ་བ། ངན་སོང་ཐམས་ཅད་དང་། མི་ཁོམ་པ་ [50b.7]བརྒྱད་ལས་ཟློག་པ། ཆོས་ཀྱི་ཀུན་དགའ་ལ་དགའ་ཞིང་མོས་པ།</s>
    <s id="32:20">འདོད་པའི་ལོངས་སྤྱོད་ཐམས་ཅད་དང་། དབང་པོ་དང་། རྒྱལ་སྲིད་ལ་མངོན་པར་མི་དགའ་བ་དང་།</s>
    <s id="32:21">སེམས་ཅན་ཐམས་ཅད་ལ་མཉམ་པའི་སེམས་ཀྱིས། སྦྱིན་པ་རབ་ཏུ་སྦྱོར་བ། ཐ་དད་པའི་འདུ་ཤེས་དང་བྲལ་བ།</s>
    <s id="32:22">ཚུལ་ [51a.1]ཁྲིམས་དང་བསླབ་པ་ཐམས་ཅད་ཀྱི་སྒོ་དང་ལམ། ཚུལ་ཁྲིམས་འཆལ་པ་ཐམས་ཅད་ཀྱི་སྐྱབས།</s>
    <s id="32:23">བཟོད་པའི་སྟོབས་ཀུན་ཏུ་སྟོན་པ། ང་རྒྱལ་དང་། རྒྱགས་པ་དང་། དྲེགས་པ་ཐམས་ཅད་དང་བྲལ་བ།</s>
    <s id="32:24">མི་འཁྲུགས་པའི་བརྩོན་འགྲུས་རྩོམ་པ། ཡང་དག་པར་སྦྱོར་བའི་ [51a.2]བྱ་བ་སྒྲོལ་བ།</s>
    <s id="32:25">བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་རྩ་བ། ཉོན་མོངས་པ་ལས་བྱུང་བ། སེམས་ངེས་པར་རྟོགས་པ། ཐོས་པ་འཛིན་པ། ཤེས་རབ་ཀྱི་རྒྱུ་སྐྱེད་པའི་བྱམས་པ། བདག་གི་ཕྱོགས་དང་གཞན་གྱི་ཕྱོགས་འཇོམས་པ། བདུད་དང་ [51a.3]ཉོན་མོངས་པའི་ཕྱོགས་སེལ་བ།</s>
    <s id="32:26">འགྲོགས་ན་བདེ་བ། ལྡང་བ་དང་། སློང་བ་དང་། འདུག་པ་དང་། ཉལ་བའི་སྤྱོད་ལམ་སྲུང་བར་བྱེད་པ། རྒོད་པའི་རང་བཞིན་ཡིད་ལ་བྱེད་པ་ཐམས་ཅད་སེལ་བ།</s>
    <s id="32:27">དྲི་ཞིམ་པོས་བྱུགས་པ། ཁྲེལ་ཡོད་པ་དང་ངོ་ཚ་ཤེས་པས་བྱུགས་པ། མི་ཁོམ་པ་དང་། ཉོན་མོངས་ [51a.4]པ་དང་། ངན་འགྲོ་ཐམས་ཅད་སེལ་བའི་བྱམས་པ། འགྲོ་བ་ཐམས་ཅད་སྐྱོབ་པའི་བྱམས་པ་ཆེན་པོ། བདག་གི་བདེ་བ་བཏང་བ་དང་། སེམས་ཅན་ཐམས་ཅད་ལ་བདེ་བ་རབ་ཏུ་སྦྱིན་པ་སྟེ།</s>
  </p>
  <p id="33">
    <s id="33:1">གཞོན་ནུ་ཉན་ཐོས་རྣམས་ཀྱི་བྱམས་པ་ནི་བདག་སྐྱོབ་པའོ། །</s>
  </p>
  <p id="34">
    <s id="34:1">བྱང་ཆུབ་སེམས་དཔའ་རྣམས་ཀྱི་བྱམས་ [51a.5]པ་ནི་སེམས་ཅན་ཐམས་ཅད་ལ་སྐྱོབ་པའོ། །</s>
  </p>
  <p id="35">
    <s id="35:1">ཡང་གཞོན་ནུ་བྱང་ཆུབ་སེམས་དཔའ་སེམས་དང་པོ་བསྐྱེད་པ་རྣམས་ཀྱི་བྱམས་པ་ནི་སེམས་ཅན་ལ་དམིགས་པའོ། །</s>
  </p>
  <p id="36">
    <s id="36:1">བྱང་ཆུབ་སེམས་དཔའ་སྤྱོད་པ་ལ་ཞུགས་པ་རྣམས་ཀྱི་བྱམས་པ་ནི་ཆོས་ལ་དམིགས་པའོ། །</s>
  </p>
  <p id="37">
    <s id="37:1">བྱང་ཆུབ་སེམས་དཔའ་བཟོད་པ་ [51a.6]རབ་ཏུ་ཐོབ་པ་རྣམས་ཀྱི་བྱམས་པ་ནི་དམིགས་པ་མེད་པའོ། །</s>
  </p>
  <p id="38">
    <s id="38:1">གཞོན་ནུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་བྱམས་པ་ཞེས་བྱ་སྟེ། །</s>
  </p>
  <p id="39">
    <s id="39:1">བྱང་ཆུབ་སེམས་དཔའ་བྱམས་པ་དེ་ལ་རབ་ཏུ་གནས་པས་སེམས་ཅན་ཐམས་ཅད་ལ་བྱམས་པས་ཁྱབ་པར་བྱེད་དོ། །</s>
  </p>
  <p id="40">
    <s id="40:1">དེ་ལ་གཞོན་ནུ་བྱང་ཆུབ་ [51a.7]སེམས་དཔའི་སྙིང་རྗེ་ཆེན་པོ་གང་ཞེ་ན། </s>
  </p>
  <p id="41">
    <s id="41:1">གཞོན་ནུ་འདི་ལ་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པའི་སྔོན་དུ་འགྲོ་བ་ནི་སྙིང་རྗེ་ཆེན་པོའོ། །</s>
  </p>
  <p id="42">
    <s id="42:1">འདི་ལྟ་སྟེ། དཔེར་ན་གཞོན་ནུ་སྐྱེས་བུའི་སྲོག་གི་དབང་པོའི་སྔོན་དུ་འགྲོ་བ་ནི་དབུགས་འབྱུང་བ་དང་རྔུབ་པའོ། །</s>
  </p>
  <p id="43">
    <s id="43:1">[51b.1]གཞོན་ནུ་དེ་བཞིན་དུ་ཐེག་པ་ཆེན་པོ་ཡང་དག་པར་སྒྲུབ་པའི་བྱང་ཆུབ་སེམས་དཔའི་སྔོན་དུ་འགྲོ་བ་ནི་སྙིང་རྗེ་ཆེན་པོའོ། །</s>
  </p>
  <p id="44">
    <s id="44:1">འདི་ལྟ་སྟེ། དཔེར་ན་གཞོན་ནུ་འཁོར་ལོས་སྒྱུར་བའི་རྒྱལ་པོའི་རིན་པོ་ཆེ་ཐམས་ཅད་ཀྱི་སྔོན་དུ་འགྲོ་བ་ནི་འཁོར་ལོ་རིན་པོ་ཆེ་ཡིན་ནོ། །</s>
  </p>
  <p id="45">
    <s id="45:1">གཞོན་ནུ་དེ་བཞིན་དུ་བྱང་ཆུབ་ [51b.2]སེམས་དཔའ་སེམས་དཔའ་ཆེན་པོའི་སངས་རྒྱས་ཀྱི་ཆོས་ཐམས་ཅད་ཀྱི་སྔོན་དུ་འགྲོ་བ་ནི་སྙིང་རྗེ་ཆེན་པོ་ཡིན་ཏེ། </s>
  </p>
  <p id="46">
    <s id="46:1">སྙིང་རྗེ་ཆེན་པོ་དེ་ཡང་སེམས་ཅན་ཐམས་ཅད་རྗེས་སུ་མི་གཏོང་བའོ། །</s>
  </p>
  <p id="47">
    <s id="47:1">གཞོན་ནུ་བྱང་ཆུབ་སེམས་དཔའི་སྙིང་རྗེ་ཆེན་པོ་སེམས་ཅན་ཐམས་ཅད་ལ་ཇི་ལྟར་འཇུག་ཅེ་ན། </s>
  </p>
  <p id="48">
    <s id="48:1">[51b.3]གཞོན་ནུ་འདི་ལྟར་བྱང་ཆུབ་སེམས་དཔའ་འཇིག་ཚོགས་ལ་ལྟ་བས་བཅིངས་ཤིང་ལྟ་བར་གྱུར་པ་རྣམ་པ་མང་པོ་ལ་ཆགས་པའི་སེམས་ཅན་མཐོང་ན།  དེ་དག་གི་འཇིག་ཚོགས་ལ་ལྟ་བས་བཅིངས་པ་སྤང་བའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་ [51b.4]སྙིང་རྗེ་ཆེན་པོ་འཇུག་གོ །</s>
  </p>
  <p id="49">
    <s id="49:1">གཞན་ཡང་གཞོན་ནུ་བྱང་ཆུབ་སེམས་དཔས་སེམས་ཅན་ཡང་དག་པ་མ་ཡིན་པ་ཕྱིན་ཅི་ལོག་གི་གནས་ལ་གནས་ཏེ། </s>
  </p>
  <p id="50">
    <s id="50:1">མི་རྟག་པ་ལ་རྟག་པར་འདུ་ཤེས་པ་དང་།</s>
    <s id="50:2">སྡུག་བསྔལ་བ་ལ་བདེ་བར་འདུ་ཤེས་པ་དང་།</s>
    <s id="50:3">བདག་མེད་པ་ལ་བདག་ཏུ་འདུ་ཤེས་པ་ [51b.5]དང་།</s>
    <s id="50:4">མི་སྡུག་པ་ལ་སྡུག་པར་འདུ་ཤེས་པ་མཐོང་ན།</s>
  </p>
  <p id="51">
    <s id="51:1">དེ་དག་གིས་ཡང་དག་པ་མ་ཡིན་པའི་ཕྱིན་ཅི་ལོག་སྤང་བའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="52">
    <s id="52:1">གཞན་ཡང་གཞོན་ནུ་བྱང་ཆུབ་སེམས་དཔས་ཕྱིན་ཅི་ལོག་གི་འདོད་ [51b.6]པ་ལ་སྲེད་པའི་སེམས་ཅན་དེ་དག་མ་ལ་ཡང་གཡེམ་པ་དང་། སྲིང་མོ་ལ་ཡང་གཡེམ་པ་མཐོང་ན། </s>
  </p>
  <p id="53">
    <s id="53:1">བྱང་ཆུབ་སེམས་དཔའ་འདི་སྙམ་དུ་སེམས་ཏེ། </s>
  </p>
  <p id="54">
    <s id="54:1">ཀྱེ་མའོ་འཇིག་རྟེན་གནས་པ་འདི་དག་ནི་འཕགས་པ་མ་ཡིན་པ་འདུས་པ་སྟེ།  མུ་ཅོར་སྨྲ་བས་ཡོངས་སུ་གང་ཞིང་ངོ་ཚ་མི་ཤེས་ [51b.7]པས་ཡོངས་སུ་གང་ངོ་། །</s>
    <s id="54:2">འདི་ལྟར་མའི་རུམ་མངལ་གྱི་མལ་ན་འདུག་འདུག་སྟེ། དེ་ཉིད་ཀྱི་མངལ་གྱི་སྒོ་ནས་བྱུང་ལ་དེ་ཉིད་དང་ཡང་ལྷན་ཅིག་ཏུ་འདོད་པ་སྟེན་པར་བྱེད་པ་ལྟ་ག་ལ་སྲིད།</s>
    <s id="54:3">མངལ་གཅིག་ན་ལྷན་ཅིག་ཏུ་འདུག་འདུག་པའི་སྲིང་མོ་དང་འདུ་ཞིང་འཁྲིག་པ་བྱེད་པ་ལྟ་ག་ལ་ [52a.1]སྲིད་དེ།</s>
  </p>
  <p id="55">
    <s id="55:1">ཀྱེ་མའོ་སེམས་ཅན་འདི་དག་ནི་བརླག་གོ ། རྣམ་པར་བརླག་གོ ། རབ་ཏུ་བརླག་གོ །</s>
  </p>
  <p id="56">
    <s id="56:1">འདོད་ཆགས་ཀྱིས་གཡེན་སྤྱོའོ། །ཞེ་སྡང་གིས་གཡེན་སྤྱོའོ། །གཏི་མུག་གིས་གཡེན་སྤྱོའོ། །</s>
    <s id="56:2">མི་ཤེས་པས་གཡེན་སྤྱོའོ། །</s>
    <s id="56:3">ཆོས་ལས་ཉམས་ཤིང་ཆོས་མ་ [52a.2]ཡིན་པ་ལ་གནས་སོ། ། མི་འཐུན་པའི་ཆོས་ལ་རབ་ཏུ་སྤྱོད་དོ། །</s>
  </p>
  <p id="57">
    <s id="57:1">སེམས་ཅན་དམྱལ་བའི་སྤྱོད་ཡུལ་པའོ། ། དུད་འགྲོའི་སྐྱེ་གནས་ཀྱི་སྤྱོད་ཡུལ་པའོ། །</s>
  </p>
  <p id="58">
    <s id="58:1">གཤིན་རྗེའི་འཇིག་རྟེན་གྱི་སྤྱོད་ཡུལ་པའོ། །</s>
  </p>
  <p id="59">
    <s id="59:1">ལོག་པའི་ལམ་ལ་སྤྱོད་ཡུལ་པའོ་སྙམ་མོ། །</s>
    <s id="59:2">གཞོན་ནུ་འདི་ལྟ་སྟེ་དཔེར་ན་ཝ་དུར་ཁྲོད་ཀྱི་ [52a.3]མཐར་གཡང་ས་ཆེན་པོ་དང་ཉེ་བ་ཞིག་ན་མཚན་མོ་ཁྱིས་གཙེས་ནས་ གཡང་ས་ཆེན་པོ་ནས་ལྷུང་བ་དེ་བཞིན་དུ་གཞོན་ནུ་སེམས་ཅན་འདི་དག་ཀྱང་ཝ་དང་འདྲའོ། །</s>
  </p>
  <p id="60">
    <s id="60:1">གཞོན་ནུ་འདི་ལྟ་སྟེ། དཔེར་ན་དམུས་ལོང་ཁྱིས་གཙེས་ནས་གཡང་ས་ཆེན་པོ་དང་ཉེ་བར་གྱུར་པ་དེ་བཞིན་དུ། ཀྱེ་མའོ་ [52a.4]གཞོན་ནུ་སེམས་ཅན་འདི་དག་ཀྱང་དམུས་ལོང་དང་འདྲའོ། །</s>
  </p>
  <p id="61">
    <s id="61:1">གཞོན་ནུ་འདི་ལྟ་སྟེ། དཔེར་ན་ཕག་ནི་མི་གཙང་བ་ཟ་ཞིང་མི་གཙང་བ་ལ་སྤྱོད་ཡུལ་པ་སྟེ།  གཞོན་ནུ་ཀྱེ་མའོ་དེ་བཞིན་དུ་སེམས་ཅན་འདི་དག་ཀྱང་ཕག་དང་འདྲ་སྟེ།</s>
    <s id="61:2">དེ་ཉིད་མ་ཡིན། དེ་ཉིད་སྲིང་མོ་ཡིན་ན། དེ་ཆུང་མར་བྱ་བ་ [52a.5]ལྟ་ག་ལ་སྲིད་སྙམ་སྟེ།</s>
    <s id="61:3">སེམས་ཅན་ཉོན་མོངས་པས་གཡེན་སྤྱོ་བ་དང་། བདུད་ཀྱི་ཕྱོགས་ཀྱི་སྤྱོད་ཡུལ་པ་དང་། བདུད་ཀྱི་ཞགས་པས་བཅིངས་པ་དང་། འདོད་པའི་འདམ་དུ་བྱིང་བ་དེ་དག་གི་འདོད་པ་ཐམས་ཅད་སྤང་བའི་ཕྱིར་ཆོས་བསྟན་ཏོ། ། ཞེས་སེམས་ཅན་རྣམས་ལ་བྱང་ཆུབ་ [52a.6]སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="62">
    <s id="62:1">གཞོན་ནུ་གཞན་ཡང་བྱང་ཆུབ་སེམས་དཔས་སྒྲིབ་པ་ལྔས་བསྒྲིབས་པའི་སེམས་ཅན་འདོད་པའི་ཟུག་རྔུས་ཟུག་པ་མཐོང་ན།</s>
    <s id="62:2">སྐྱེ་མཆེད་དྲུག་ལ་ཆགས་ཤིང་ཞེན་པ།</s>
    <s id="62:3">མིག་གིས་གཟུགས་མཐོང་ན། མཚན་མར་འཛིན་པར་འགྱུར་ཞིང་མངོན་རྟགས་སུ་ [52a.7]འཛིན་པ་དང་།</s>
    <s id="62:4">རྣ་བས་སྒྲ།</s>
    <s id="62:5">སྣས་དྲི།</s>
    <s id="62:6">ལྕེས་རོ།</s>
    <s id="62:7">ལུས་ཀྱིས་རེག་པ་ལ་རེག་ན་</s>
    <s id="62:8">མཚན་མར་འཛིན་ཅིང་མངོན་རྟགས་སུ་འཛིན་པར་འགྱུར་ཏེ</s>
  </p>
  <p id="63">
    <s id="63:1">ཀྱེ་མའོ་སེམས་ཅན་འདི་དག་ནི་ཁོང་ཁྲོ་བ་མང་ཞིང་ཕན་ཚུན་མི་མཛའ་སྟེ།  དེ་དག་དོན་རྙེད་པའི་ཕྱིར་ནི་མཛའ་བོར་ཡང་མི་ཤེས། གནོད་པར་ [52b.1]འགྱུར་བའི་ཕྱིར་ནི་གཅིག་ལ་གཅིག་གསོད་དོ། །</s>
  </p>
  <p id="64">
    <s id="64:1">ཀྱེ་མའོ་སེམས་ཅན་འདི་དག་ནི་གཉིད་དང་རྨུགས་པ་མང་བ་སྟེ། </s>
  </p>
  <p id="65">
    <s id="65:1">ཞེན་ཅིང་སྤོང་བ་མི་ཤེས་པའི་ལིང་ཏོག་གིས་ཁེབས་ཤིང་མི་དགེ་བའོ། །</s>
  </p>
  <p id="66">
    <s id="66:1">ཀྱེ་མའོ་སེམས་ཅན་འདི་དག་ནི་འགྱོད་པས་ཀུན་ནས་བསྐོར་བ་སྟེ།  བློ་བུར་གྱི་ཉོན་ [52b.2]མོངས་པས་སེམས་ཀུན་ནས་ཉོན་མོངས་པའོ། །</s>
  </p>
  <p id="67">
    <s id="67:1">ཀྱེ་མའོ་སེམས་ཅན་འདི་དག་ནི་ཐེ་ཚོམ་གྱིས་ཡོངས་སུ་དཀྲིས་པ་ཆོས་ཟབ་མོ་ལ་ངེས་པར་མ་གྱུར་པ་སྟེ། </s>
  </p>
  <p id="68">
    <s id="68:1">དེ་དག་གི་སྒྲིབ་པ་ཐམས་ཅད་སྤང་བའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་ [52b.3]འཇུག་གོ །</s>
  </p>
  <p id="69">
    <s id="69:1">གཞོན་ནུ་གཞན་ཡང་བྱང་ཆུབ་སེམས་དཔའ་སེམས་ཅན་ང་རྒྱལ་གྱིས་ནོན་པ།</s>
    <s id="69:2">ཆེ་བའི་ང་རྒྱལ་གྱིས་ནོན་པ།</s>
    <s id="69:3">ང་རྒྱལ་ལས་ཀྱང་ང་རྒྱལ་གྱིས་ནོན་པ།</s>
    <s id="69:4">ངའོ་སྙམ་པའི་ང་རྒྱལ་གྱིས་ནོན་པ།</s>
    <s id="69:5">མངོན་པའི་ང་རྒྱལ་གྱིས་ནོན་པ།</s>
    <s id="69:6">ཅུང་ཟད་སྙམ་པའི་ང་རྒྱལ་གྱིས་ནོན་པ།</s>
    <s id="69:7">ལོག་ [52b.4]པའི་ང་རྒྱལ་གྱིས་ནོན་པ།</s>
    <s id="69:8">དམའ་བ་བས་བདག་མཐོ་བར་སེམས་པ།</s>
    <s id="69:9">མཚུངས་པ་བས་ཀྱང་བདག་ཆེས་ལྷག་པར་ལྟ་བ་དེ་དག་གཟུགས་ལ་བདག་ཅེས་ཁས་ལེན་པ་ནས། རྣམ་པར་ཤེས་པའི་བར་ལ་བདག་ཅེས་ཁས་ལེན་པ། ཁོང་དུ་མ་ཆུད་པར་ཁོང་དུ་ཆུད་སྙམ་དུ་ཤེས་པ།</s>
    <s id="69:10">གུས་པར་སྨྲ་ [52b.5]བར་འོས་པ་ལ་གུས་པར་མི་སྨྲ་བ།</s>
    <s id="69:11">ཕྱག་བྱ་བར་འོས་པ་ལ་ཕྱག་མི་འཚལ་བ།</s>
    <s id="69:12">རྒན་པ་དང་། གཞོན་པ་ལ་མི་འདུད་པ།</s>
    <s id="69:13">བླ་མ་ལ་རིམ་གྲོ་མི་བྱེད་པ།</s>
    <s id="69:14">མཁས་པ་ལ་དགེ་བ་གང་། མི་དགེ་བ་གང་།</s>
    <s id="69:15">བསྟེན་པར་བྱ་བ་གང་། བསྟེན་པར་མི་བྱ་བ་གང་།</s>
    <s id="69:16">བྱ་བ་གང་། མི་བྱ་བ་གང་། [52b.6]</s>
    <s id="69:17">ཁ་ན་མ་ཐོ་བ་དང་བཅས་པ་གང་། ཁ་ན་མ་ཐོ་བ་མེད་པ་གང་།</s>
    <s id="69:18">ལམ་གང་། ཏིང་ངེ་འཛིན་གང་། རྣམ་པར་གྲོལ་བ་གང་ཞེས་མི་འདྲི་བ་དང་།</s>
    <s id="69:19">བདག་ཉིད་ལ་བདག་ཉིད་ནི་གཙོ་བོའོ། ། བདག་ནི་མཆོག་གོ་སྙམ་དུ་རློམ་སེམས་སུ་བྱེད་པ་མཐོང་ན་</s>
    <s id="69:20">འདི་ལྟར་ང་རྒྱལ་གྱི་རྣམ་པ་ཐམས་ [52b.7]ཅད་སྤང་བའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="70">
    <s id="70:1">གཞོན་ནུ་གཞན་ཡང་བྱང་ཆུབ་སེམས་དཔས་སྲེད་པའི་བཅིང་བས་བཅིངས་པ། སྲེད་པས་འཁོལ་བ། ཆུང་མ་དང་། བུ་ཕོ་དང་། བུ་མོས་ཟིན་པ། གནོད་བས་ཟིན་པ། [53a.1]དོན་མེད་པས་ཟིན་པ། འཁོར་བའི་གཏན་ཟིན་པ། སེམས་ཅན་དམྱལ་བ་དང་། དུད་འགྲོའི་སྐྱེ་གནས་དང་། གཤིན་རྗེའི་འཇིག་རྟེན་གྱི་ལམ་གྱིས་ཟིན་པ། སྲིད་པའི་བཅིང་བས་ཟིན་པ། རང་ཉམ་མེད་པ། རང་དབང་མེད་པའི་སེམས་ཅན་མཐོང་ན</s>
    <s id="70:2">དེ་དག་ [53a.2]རང་ཉམ་དང་། རང་དབང་དང་། གང་དུ་དགའ་བར་འགྲོ་བ་དང་།</s>
    <s id="70:3">མྱ་ངན་ལས་འདའ་བར་འགྲོ་བར་བྱ་བའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="71">
    <s id="71:1">གཞོན་ནུ་གཞན་ཡང་བྱང་ཆུབ་སེམས་དཔས་དགེ་བའི་བཤེས་གཉེན་ [53a.3]དང་བྲལ་བ། སྡིག་པའི་གྲོགས་པོས་འཁོལ་བ་དེ་དག་སྡིག་པའི་གྲོགས་པོས་ནོན་པས་མི་དགེ་བའི་ལས་ལ་ཆགས་པ་འདི་ལྟ་སྟེ།  སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་གཡེམ་པ་དང་། བརྫུན་དུ་སྨྲ་བ་དང་། ཕྲ་མ་དང་། ངག་རྩུབ་པོ་དང་། ཚིག་ [53a.4]ཀྱལ་བ་དང་། བརྣབ་སེམས་དང་། གནོད་སེམས་དང་། ལོག་པར་ལྟ་བའི་སེམས་ཅན་མཐོང་ན་</s>
  </p>
  <p id="72">
    <s id="72:1">འདི་ལྟར་དགེ་བའི་བཤེས་གཉེན་བསྡུ་བ་དང་། མི་དགེ་བའི་ལས་ལས་བཟློག་པ་དང་། དགེ་བའི་བཅུའི་ལས་ཀྱི་ལམ་ཡང་དག་པར་བཟུང་སྟེ།  སྤྱོད་པར་བྱ་བའི་ཕྱིར་ཆོས་བསྟན་ཏོ་ [53a.5]ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="73">
    <s id="73:1">གཞོན་ནུ་གཞན་ཡང་བྱང་ཆུབ་སེམས་དཔས་གཏི་མུག་གིས་བསྒྲིབས་པ། མ་རིག་པའི་མུན་པ་མུན་ནག་གི་ལིང་ཏོག་གིས་ཀུན་ཏུ་བསྒྲིབས་པ། བདག་དང་། སེམས་ཅན་དང་། སྲོག་དང་། སྐྱེ་བ་པོ་དང་། [53a.6]ཤེད་ལས་སྐྱེས་པ་དང་། ཤེད་བུ་དང་། སྐྱེས་བུ་དང་། གང་ཟག་དང་། བྱེད་པ་པོ་དང་། ཚོར་བ་པོ་དང་། ངར་འཛིན་པ་དང་། ང་ཡིར་འཛིན་པ་ལ་མངོན་པར་ཆགས་པའི་སེམས་ཅན་མཐོང་ན་</s>
  </p>
  <p id="74">
    <s id="74:1">དེ་དག་འཕགས་པའི་ཤེས་རབ་ཀྱི་མིག་རྣམ་པར་སྦྱངས་ཞིང་ལྟ་བར་གྱུར་པ་ཐམས་ཅད་སྤང་བའི་ཕྱིར་ [53a.7]ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="75">
    <s id="75:1">གཞོན་ནུ་གཞན་ཡང་བྱང་ཆུབ་སེམས་དཔས་འཁོར་བ་ལ་མངོན་པར་དགའ་བའི་སེམས་ཅན་མཐོང་ན་</s>
  </p>
  <p id="76">
    <s id="76:1">དེ་དག་ཕུང་པོ་ལྔའི་གཤེད་མ་ལས་རབ་ཏུ་ཐར་བར་བྱ་བ་དང་། འཁོར་བའི་འབྲོག་དགོན་པ་ལས་རབ་ཏུ་ [53b.1]བཟླ་བ་དང་། ཁམས་གསུམ་ཐམས་ཅད་ལས་གདོན་པའི་ཕྱིར་ཆོས་བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="77">
    <s id="77:1">གཞོན་ནུ་གཞན་ཡང་བྱང་ཆུབ་སེམས་དཔས་སེམས་ཅན་འཁྲུགས་པར་གྱུར་པ། རྩྭ་མུན་ཛ་དང་། བལ་བ་ཛ་ལྟ་བུ་མི་དྲང་བ་ [53b.2]དྲང་བ་ལྟར་འཆོས་པ། འཇིག་རྟེན་འདི་ནས་འཇིག་རྟེན་ཕ་རོལ་དུ། འཇིག་རྟེན་ཕ་རོལ་ནས་འཇིག་རྟེན་འདིར་ཀུན་ཏུ་རྒྱུག་ཅིང་འཁོར་བ། འགྲོ་བ་ལྔར་འགྲོ་བ་ལ་ཕྱོགས་པ། མྱ་ངན་ལས་འདས་པར་འགྲོ་བ་ལ་ཕྱིར་བལྟས་པ་མཐོང་ན་</s>
  </p>
  <p id="78">
    <s id="78:1">དེ་དག་གི་མྱ་ངན་ལས་འདའ་བའི་སྒོ་དབྱེ་བའི་ཕྱིར་ཆོས་ [53b.3]བསྟན་ཏོ་ཞེས་སེམས་ཅན་རྣམས་ལ་བྱང་ཆུབ་སེམས་དཔའི་སྙིང་རྗེ་ཆེན་པོ་འཇུག་གོ །</s>
  </p>
  <p id="79">
    <s id="79:1">གཞོན་ནུ་དེ་ལྟར་བྱང་ཆུབ་སེམས་དཔས་སེམས་ཅན་གྱི་ཁམས་མཐོང་ན་རྣམ་པ་བཅུ་པོ་འདི་དག་གིས་སྙིང་རྗེ་ཆེན་པོ་འཇུག་གོ །</s>
  </p>
  <p id="80">
    <s id="80:1">བསམ་པ་ལས་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་གཡོ་བ་ [53b.4]མེད་པར་འཇུག་གོ །</s>
  </p>
  <p id="81">
    <s id="81:1">ལྷག་པའི་བསམ་པ་ལས་ཤིན་ཏུ་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་མཉམ་པར་འཇུག་གོ །</s>
  </p>
  <p id="82">
    <s id="82:1">ལམ་ལས་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་དྲང་པོ་བཅོས་མ་མ་ཡིན་པར་འཇུག་གོ །</s>
  </p>
  <p id="83">
    <s id="83:1">སེམས་གྱ་གྱུ་མེད་པའི་སེམས་ལས་ཤིན་ཏུ་གནས་པ་ལས་བྱུང་ [53b.5]བའི་ཕྱིར་དེའི་སྙིང་རྗེ་ཆེན་པོ་དེ་ཡང་གྱ་གྱུ་མེད་པར་འཇུག་གོ །</s>
  </p>
  <p id="84">
    <s id="84:1">འདི་ལྟ་སྟེ། སེམས་ཅན་ཐམས་ཅད་ལ་འདུད་པ་དང་། ཕྱག་འཚལ་བ་ལས་ཤིན་ཏུ་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་བདག་གི་བདེ་བ་གཏོང་བར་འཇུག་གོ །</s>
  </p>
  <p id="85">
    <s id="85:1">འདི་ལྟ་སྟེ། བདག་གི་སེམས་ཡོངས་སུ་དག་ [53b.6]པ་ལས་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་ཕ་རོལ་རྗེས་སུ་སྲུང་བར་འཇུག་གོ །</s>
  </p>
  <p id="86">
    <s id="86:1">འདི་ལྟ་སྟེ། གཡོ་ཞིང་འགུལ་བའི་སེམས་དང་བྲལ་བ་རབ་ཏུ་གནས་པའི་སེམས་ལས་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་ཤེས་རབ་བརྟན་པར་འཇུག་གོ །</s>
  </p>
  <p id="87">
    <s id="87:1">འདི་ལྟ་སྟེ། ཕ་རོལ་ལ་བདེ་བ་སྦྱིན་པ་ [53b.7]ལས་རབ་ཏུ་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་བདག་གི་བདེ་བ་གཏོང་བར་འཇུག་གོ །</s>
  </p>
  <p id="88">
    <s id="88:1">བརྩོན་འགྲུས་བརྟན་པ་ལས་བྱུང་བའི་ཕྱིར་དེའི་སྙིང་རྗེ་ཆེན་པོ་དེ་ཡང་སེམས་ཅན་ཐམས་ཅད་ཀྱི་ཁུར་ཁྱེར་བར་འཇུག་སྟེ། </s>
  </p>
  <p id="89">
    <s id="89:1">གཞོན་ནུ་འདི་ལྟར་བྱང་ཆུབ་སེམས་དཔའི་སྙིང་རྗེ་ཆེན་པོ་ནི་རྣམ་པ་འདི་དག་ [54a.1]དང་གཞན་ཡང་རྣམ་པ་བཅུས་འཇུག་གོ །</s>
  </p>
  <p id="90">
    <s id="90:1">གཞོན་ནུའི་འདི་ལྟར་གང་ལ་ལ་ཐེག་པ་ཆེན་པོས་ངེས་པར་འབྱུང་བར་འགྱུར་བ་དེ་དག་ཐམས་ཅད་ཀྱང་སྙིང་རྗེ་ཆེན་པོས་འབྱུང་སྟེ།  དེའི་ཕྱིར་སྙིང་རྗེ་ཆེན་པོ་ཞེས་བྱའོ། །</s>
  </p>
  <p id="91">
    <s id="91:1">སྦྱིན་པ་བྱེད་པ་དང་། ཚུལ་ཁྲིམས་བྱེད་པ་ [54a.2]དང་། བཟོད་པ་བྱེད་པ་དང་། བརྩོན་འགྲུས་བྱེད་པ་དང་། བསམ་གཏན་བྱེད་པ་དང་། ཤེས་རབ་བྱེད་པ་ནི་སྙིང་རྗེ་ཆེན་པོ་ཞེས་བྱ་སྟེ།  དེའི་ཕྱིར་སྙིང་རྗེ་ཆེན་པོ་ཞེས་བྱའོ། །</s>
  </p>
  <p id="92">
    <s id="92:1">དྲན་པ་ཉེ་བར་གཞག་པ་བྱེད་པ་དང་། ཡང་དག་པར་སྤོང་བ་བྱེད་པས་སྙིང་རྗེ་ཆེན་པོའོ། ། དབང་པོ་དང་། [54a.3]སྟོབས་དང་། བྱང་ཆུབ་ཀྱི་ཡན་ལག་དང་། ལམ་དང་། མཆོག་ཏུ་དགའ་བར་བྱ་བའི་ལས་དང་། མཐར་གྱིས་སྙོམས་པར་འཇུག་པ་དང་། དགེ་བ་བཅུའི་ལས་ཀྱི་ལམ་དང་། ཚིག་དེ་དག་ཐམས་ཅད་ཀྱང་རྒྱས་པར་བྱའོ། །</s>
    <s id="92:2">སྙིང་རྗེ་ཆེན་པོ་ནི་རང་བྱུང་གི་ཡེ་ཤེས་སྒྲུབ་པར་བྱེད་པས་ན་ [54a.4]དེའི་ཕྱིར་སྙིང་རྗེ་ཆེན་པོ་ཞེས་བྱའོ། །</s>
  </p>
  <p id="93">
    <s id="93:1">རང་གི་བྱ་བ་དང་། ལེགས་པར་བྱེད་པའི་བྱ་བ་དང་། མི་འགྱུར་བའི་བྱ་བ་དང་། སེམས་ཅན་ཐམས་ཅད་ལ་བྱ་བ་ཅི་ཡོད་སྙམ་པ་སྟེ།  དེའི་སྙིང་རྗེ་ཆེན་པོ་དེ་ཡང་སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་ཡོངས་སུ་རྫོགས་པར་བྱེད་པས་ [54a.5]འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་སྙིང་རྗེ་ཆེན་པོ་ཞེས་བྱ་སྟེ།</s>
  </p>
  <p id="94">
    <s id="94:1">བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་དེ་དང་ལྡན་པས་སེམས་ཅན་འདི་འདྲ་བའི་གནས་ཐོབ་པ་མཐོང་ན་དེ་དག་ལ་སྙིང་བརྩེ་བ་དང་སྙིང་རྗེའི་སེམས་སྐྱེད་དོ། །</s>
  </p>
  <p id="95">
    <s id="95:1">དེ་ལ་བྱང་ཆུབ་སེམས་དཔའི་དགའ་བ་ [54a.6]གང་ཞེ་ན། </s>
  </p>
  <p id="96">
    <s id="96:1">གང་དགེ་བའི་ཆོས་རྣམས་དྲན་པ་དང་། རྗེས་སུ་དྲན་པ་དང་། དགའ་བ་དང་། དད་པ་དང་། རབ་ཏུ་དགའ་བ་དང་། དགེ་བའི་ཆོས་ལ་མི་ཞུམ་པ་དང་། མི་འགོང་བ་དང་། ཡོངས་སུ་མི་སྐྱོ་བ་དང་།</s>
    <s id="96:2">མི་དགའ་བ་ཐམས་ཅད་སྤོང་བ་དང་།</s>
    <s id="96:3">ཆོས་ཐམས་ཅད་ལ་དགའ་བར་ [54a.7]གནས་པ་དང་།</s>
    <s id="96:4">སེམས་རབ་ཏུ་དགའ་བ་དང་། ལུས་རབ་ཏུ་སིམ་པ་དང་།</s>
    <s id="96:5">བློ་རབ་ཏུ་དགའ་བ་དང་། ཡིད་རབ་ཏུ་མགུ་བ་དང་།</s>
    <s id="96:6">དེ་བཞིན་གཤེགས་པའི་སྐུ་ལ་མངོན་པར་དགའ་ཞིང་མོས་པ་དང་། མཚན་དང་། དཔེ་བྱད་བཟང་པོའི་རྒྱན་ཀུན་ཏུ་ཚོལ་བ་ལ་དགའ་བ་དང་།</s>
    <s id="96:7">ཆོས་ཉན་པས་ [54b.1]ཡོངས་སུ་མི་སྐྱོ་ཞིང་</s>
    <s id="96:8">དགའ་བ་དང་།</s>
    <s id="96:9">ཆོས་ཀྱི་ཕྱིར་འབྲང་བའི་ནན་ཏན་ལ་རབ་ཏུ་དགའ་བ་དང་། རབ་ཏུ་དགའ་བའི་ཆོས་ལ་མགུ་བ་དང་།</s>
    <s id="96:10">སེམས་ཅན་རྣམས་ལ་ཁོང་ཁྲོ་བ་མེད་པ་དང་། བྱང་ཆུབ་ལ་དགའ་བ་དང་།</s>
    <s id="96:11">ཆོས་རྒྱ་ཆེན་པོ་ལ་མོས་པ་དང་། ཉི་ཚེ་བའི་ཐེག་པ་སེལ་བར་ [54b.2]སེམས་བསྐྱེད་པ་དང་།</s>
    <s id="96:12">སེར་སྣ་ཚར་གཅོད་པ་དང་།</s>
    <s id="96:13">སློང་བ་ལ་དགའ་བ་དང་། གཏོང་བ་ལ་རབ་ཏུ་དགའ་བ་དང་།</s>
    <s id="96:14">ཚུལ་ཁྲིམས་འཆལ་པ་དག་སྡུད་ཅིང་བྱམས་པ་དང་། ཚུལ་ཁྲིམས་དང་ལྡན་པ་ལ་རྟག་ཏུ་དད་པ་དང་།</s>
    <s id="96:15">བདག་གི་ཚུལ་ཁྲིམས་ཡོངས་སུ་དག་པས་ངན་འགྲོ་དང་། [54b.3] འཇིགས་པ་ཐམས་ཅད་ལས་རབ་ཏུ་འདའ་བར་དབུགས་འབྱིན་པ་ལ་རབ་ཏུ་དགའ་བ་དང་།</s>
    <s id="96:16">ཕ་རོལ་ངན་དུ་ཟེར་བ་དང་། ངན་པར་བརྗོད་པའི་ཚིག་གི་ལམ་བཟོད་ཅིང་རབ་ཏུ་དགའ་བ་དང་།</s>
    <s id="96:17">ལག་པ་དང་། རྐང་པ་དང་། མིག་དང་མགོ་བཅད་ཀྱང་བཟོད་པར་ནུས་ཏེ</s>
  </p>
  <p id="97">
    <s id="97:1">སེམས་མི་ཉམས་ [54b.4]ཤིང་རབ་ཏུ་དགའ་བ་དང་།</s>
    <s id="97:2">རྒན་རབས་ལ་འདུད་ཅིང་ཞེས་བྱེད་པ་ལ་དགའ་བ་དང་།</s>
    <s id="97:3">རྟག་ཏུ་བཞིན་འཛུམ་པ་ལ་དགའ་བ་དང་།</s>
    <s id="97:4">ཁྲོ་གཉེར་མེད་ཅིང་གསོང་པོར་སྨྲ་བ་ལ་དགའ་བ་དང་།</s>
    <s id="97:5">ཚུལ་འཆོས་པ་དང་། ཁ་གསག་དང་། གཞོགས་སློང་མེད་པ་ལ་རབ་ཏུ་དགའ་བ་དང་། [54b.5]</s>
    <s id="97:6">སྙིང་པོ་དང་ལྡན་པའི་ཆོས་ལ་འཇུག་པར་རབ་ཏུ་དགའ་བ་དང་།</s>
    <s id="97:7">བྱང་ཆུབ་སེམས་དཔའ་ལ་སྟོན་པ་བཞིན་དུ་ཕངས་པ་དང་།</s>
    <s id="97:8">ཆོས་ལ་བདག་བཞིན་དུ་ཕངས་པ་དང་།</s>
    <s id="97:9">དེ་བཞིན་གཤེགས་པ་ལ་སྲོག་བཞིན་དུ་ཕངས་པ་དང་</s>
    <s id="97:10">བླ་མ་ལ་ཕ་མ་བཞིན་དུ་ཕངས་པ་དང་།</s>
    <s id="97:11">སེམས་ཅན་ཐམས་ [54b.6]ཅད་ལ་བུ་བཞིན་དུ་ཕངས་པ་དང་།</s>
    <s id="97:12">སློབ་དཔོན་ལ་མིག་བཞིན་དུ་ཕངས་པ་དང་།</s>
    <s id="97:13">ནན་ཏན་ལ་ཡན་ལག་གི་དམ་པ་མགོ་བཞིན་དུ་ཕངས་པ་དང་།</s>
    <s id="97:14">ཕ་རོལ་ཏུ་ཕྱིན་པ་ལ་ལག་པ་དང་། རྐང་པ་བཞིན་དུ་ཕངས་པ་དང་།</s>
    <s id="97:15">ཆོས་སྨྲ་བ་ལ་རིན་པོ་ཆེ་ཐམས་ཅད་བཞིན་དུ་ཕངས་པ་དང་། [54b.7]</s>
    <s id="97:16">ཆོས་ཡོངས་སུ་ཚོལ་བ་ལ་སྨན་བཞིན་དུ་ཕངས་པ་དང་།</s>
    <s id="97:17">སྐུལ་ཞིང་དྲན་པར་བྱེད་པ་ལ་སྨན་པ་བཞིན་དུ་ཕངས་པར་སེམས་པའོ། །</s>
  </p>
  <p id="98">
    <s id="98:1">གཞོན་ནུ་འདི་ནི་དགའ་བ་ཞེས་བྱ་སྟེ། </s>
  </p>
  <p id="99">
    <s id="99:1">བྱང་ཆུབ་སེམས་དཔའ་སེམས་དཔའ་ཆེན་པོ་དགའ་བ་དེ་ལ་རབ་ཏུ་གནས་ནས་རྟག་ཏུ་ཆོས་ཚོལ་བ་ལ་དགའ་བར་ [55a.1]འགྱུར་ཏེ།  བྱང་ཆུབ་སེམས་དཔའི་སྤྱད་པ་སྤྱོད་པ་ལ་མི་སྐྱོའོ། །</s>
  </p>
  <p id="100">
    <s id="100:1">དེ་ལ་བྱང་ཆུབ་སེམས་དཔའ་རྣམས་ཀྱི་བཏང་སྙོམས་གང་ཞེ་ན། </s>
  </p>
  <p id="101">
    <s id="101:1">བཏང་སྙོམས་རྣམ་པ་གསུམ་སྟེ། </s>
  </p>
  <p id="102">
    <s id="102:1">རྣམ་པ་གསུམ་གང་ཞེ་ན། འདི་ལྟ་སྟེ། </s>
  </p>
  <p id="103">
    <s id="103:1">ཉོན་མོངས་པ་ལ་བཏང་སྙོམས་པ་དང་།</s>
    <s id="103:2">བདག་ [55a.2]དང་གཞན་རྗེས་སུ་སྲུང་བའི་བཏང་སྙོམས་པ་དང་།</s>
    <s id="103:3">དུས་དང་དུས་མ་ཡིན་པར་བཏང་སྙོམས་པའོ། །</s>
  </p>
  <p id="104">
    <s id="104:1">དེ་ལ་ཉོན་མོངས་པའི་བཏང་སྙོམས་པ་གང་ཞེ་ན། </s>
  </p>
  <p id="105">
    <s id="105:1">གང་བཀུར་སྟི་བྱས་ཀྱང་མཐོར་མི་སེམས་པ་དང་།</s>
    <s id="105:2">བཀུར་སྟི་མ་བྱས་ཀྱང་དམའ་བར་མི་སེམས་པ་དང་།</s>
    <s id="105:3">རྙེད་པས་སྙེམས་པ་ [55a.3]མེད་པ་དང་།</s>
    <s id="105:4">མ་རྙེད་པས་ཡི་མི་འཆད་པ་དང་།</s>
    <s id="105:5">ཚུལ་ཁྲིམས་དང་ལྡན་པ་དང་། ཚུལ་ཁྲིམས་འཆལ་པ་ལ་བློ་མཉམ་པ་དང་།</s>
    <s id="105:6">གྲགས་པ་ལ་དགའ་བ་མེད་པ་དང་།</s>
    <s id="105:7">མ་གྲགས་པ་ལ་ཞུམ་པ་མེད་པ་དང་།</s>
    <s id="105:8">སྨད་པ་ལ་ཡི་མི་གསོད་པ་དང་།</s>
    <s id="105:9">བསྟོད་པ་ལ་ཆོས་ཉིད་དུ་ཤིན་ཏུ་གནས་ [55a.4]པ་དང་།</s>
    <s id="105:10">སྡུག་བསྔལ་ལ་སོ་སོར་རྟོག་པའི་སྟོབས་དང་།</s>
    <s id="105:11">བདེ་བ་ལ་མི་རྟག་པར་རྟོག་པའི་སྟོབས་དང་།</s>
    <s id="105:12">རྗེས་སུ་ཆགས་པ་འདོར་བ་དང་། ཁོང་ཁྲོ་བ་སྤོང་བ་དང་།</s>
    <s id="105:13">མཛའ་བ་དང་མི་མཛའ་བ་ལ་སེམས་མཉམ་པ་དང་།</s>
    <s id="105:14">ལེགས་པར་བྱས་པ་དང་། ཉེས་པར་བྱས་པ་ལ་གཉིས་སུ་ [55a.5]མི་འབྱེད་པ་དང་།</s>
    <s id="105:15">སྡུག་པ་དང་མི་སྡུག་པ་ལ་མི་ལྟ་བ་དང་། བསྙེན་བཀུར་བྱེད་པ་དང་། བསྙེན་བཀུར་མི་བྱེད་པ་ལ་དགའ་བ་དང་མི་དགའ་བར་བྱ་བ་མེད་པ་དང་།</s>
    <s id="105:16">སྙན་པར་སྨྲ་བ་དང་། མི་སྙན་པར་སྨྲ་བ་ལ་རྗེས་སུ་ཆགས་པ་དང་། ཁོང་ཁྲོ་བ་མེད་པ་དང་། ཀུན་མྱང་བའི་ཉེས་པ་ལ་མཚུངས་པར་ [55a.6]ཡོངས་སུ་འཇལ་བ་དང་།</s>
    <s id="105:17">བདག་དང་སེམས་ཅན་གཞན་ལ་བསམ་པ་མཉམ་པ་དང་། ལུས་དང་སྲོག་ལ་མི་ལྟ་བ་དང་།</s>
    <s id="105:18">སེམས་ཅན་རབ་འབྲིང་ཐ་མ་ལ་འོད་ཟེར་མཉམ་པ་དང་།</s>
    <s id="105:19">བསྔགས་པ་དང་མ་བསྔགས་པ་ལ་ཆོས་ཉིད་མཉམ་པ་དང་།</s>
    <s id="105:20">བདེན་པ་དང་། མི་བདེན་པ་ལ་ [55a.7]བདག་གི་བདེན་པ་ཡོངས་སུ་དག་པ་སྟེ།</s>
  </p>
  <p id="106">
    <s id="106:1">གཞོན་ནུ་འདི་ལྟར་གང་བདག་ལ་གནོད་པར་བྱེད་པ་དེ་ལ་བྱང་ཆུབ་སེམས་དཔའ་བཏང་སྙོམས་པ་ཡིན་ནོ། །</s>
  </p>
  <p id="107">
    <s id="107:1">དེ་ལ་བདག་དང་གཞན་རྗེས་སུ་སྲུང་བའི་བཏང་སྙོམས་གང་ཞེ་ན། </s>
  </p>
  <p id="108">
    <s id="108:1">གང་ཡན་ལག་དང་ཉིང་ལག་གི་ཤ་བཅད་ཀྱང་བཏང་སྙོམས་པ་ [55b.1]ཡིན་ནོ། ། ཡན་ལག་དང་ཉིང་ལག་གི་ཤ་བཅད་ཀྱང་། འདོད་པ་མེད་ཅིང་ཚོལ་བ་མེད་དེ་བཏང་སྙོམས་པ་ཡིན་ནོ། །</s>
  </p>
  <p id="109">
    <s id="109:1">ལུས་ཀྱང་མི་འགྱུར། </s>
  </p>
  <p id="110">
    <s id="110:1">ངག་ཀྱང་མི་འགྱུར་ཏེ། </s>
  </p>
  <p id="111">
    <s id="111:1">གཉི་ག་བཟོད་པས་དེའི་ཕྱིར་བཏང་སྙོམས་ཞེས་བྱའོ། །</s>
  </p>
  <p id="112">
    <s id="112:1">མིག་གི་རྣམ་པས་མ་ཡིན། </s>
  </p>
  <p id="113">
    <s id="113:1">གཟུགས་ཀྱི་ [55b.2]རྣམ་པས་མ་ཡིན་ཏེ། </s>
  </p>
  <p id="114">
    <s id="114:1">གཉི་གས་ཀྱང་རྨ་མི་ཕྱིན་པ་ནས། </s>
  </p>
  <p id="115">
    <s id="115:1">ཡིད་ཀྱི་རྣམ་པ་དང་། ཆོས་ཀྱི་རྣམ་པའི་བར་གྱིས་རྨ་མི་ཕྱིན་པས་དེའི་ཕྱིར་བཏང་སྙོམས་ཞེས་བྱའོ། །</s>
  </p>
  <p id="116">
    <s id="116:1">རྨ་མི་ཕྱིན་ཅིང་སྣང་བ་མེད་པས་དེའི་ཕྱིར་བཏང་སྙོམས་ཞེས་བྱའོ། །</s>
  </p>
  <p id="117">
    <s id="117:1">རྨ་ཕྱུང་བ་ལ་རྨ་མི་འབྱིན་པས་དེའི་ཕྱིར་ [55b.3]བཏང་སྙོམས་ཞེས་བྱའོ། །</s>
  </p>
  <p id="118">
    <s id="118:1">བདག་དང་ཕ་རོལ་གཉི་ག་ལས་བཟོད་པས་དེའི་ཕྱིར་བཏང་སྙོམས་ཞེས་བྱའོ། །</s>
  </p>
  <p id="119">
    <s id="119:1">ཕན་པར་བྱེད་པ་དང་། ཕན་པར་མི་བྱེད་པ་ལ་མཉམ་པར་སྦྱོར་བས་དེའི་ཕྱིར་བཏང་སྙོམས་ཞེས་བྱའོ། །</s>
  </p>
  <p id="120">
    <s id="120:1">བཏང་སྙོམས་ནི་རྩོད་པ་མེད་པ་ལྷུར་བྱེད་པའོ། །</s>
  </p>
  <p id="121">
    <s id="121:1">བཏང་སྙོམས་ [55b.4]ནི་རང་གི་སེམས་ངེས་པར་རྟོག་པའོ། །</s>
  </p>
  <p id="122">
    <s id="122:1">བཏང་སྙོམས་ནི་བདག་ལ་སོ་སོར་རྟོག་པའོ། ། བཏང་སྙོམས་ནི་གཞན་ལ་གནོད་པ་མེད་པའོ། །</s>
  </p>
  <p id="123">
    <s id="123:1">བྱང་ཆུབ་སེམས་དཔའ་རྣམས་ཀྱི་བཏང་སྙོམས་ནི་མཉམ་པར་གཞག་པའི་དངོས་པོ་སྟེ།  སངས་རྒྱས་བཅོམ་ལྡན་འདས་རྣམས་ནི་བྱང་ཆུབ་ [55b.5]སེམས་དཔའ་སེམས་དཔའ་ཆེན་པོ་ལ་བཏང་སྙོམས་པ་གནང་བར་མི་མཛད་དོ། །</s>
  </p>
  <p id="124">
    <s id="124:1">དེ་ཅིའི་ཕྱིར་ཞེ་ན།</s>
    <s id="124:2">བྱང་ཆུབ་སེམས་དཔས་རྟག་ཏུ་འབད་པར་བྱའོ། ། རྟག་པར་རྒྱུན་མི་འཆད་པར་དགེ་བ་ཡོངས་སུ་བཙལ་བ་ལ་བརྩོན་པར་བྱ་སྟེ།</s>
    <s id="124:3">དུས་དུས་སུ་བཏང་སྙོམས་བསྒོམ་པར་བྱའོ། །</s>
  </p>
  <p id="125">
    <s id="125:1">[55b.6]དེ་ལ་དུས་དུས་སུ་བཏང་སྙོམས་བསྒོམ་པ་གང་ཞེ་ན། </s>
  </p>
  <p id="126">
    <s id="126:1">འདི་ལྟ་སྟེ། སྣོད་མ་ཡིན་པའི་སེམས་ཅན་ལ་བཏང་སྙོམས་པ་དང་། བསྙེན་བཀུར་མི་བྱེད་པ་ལ་བཏང་སྙོམས་པ་དང་།</s>
    <s id="126:2">མ་རྙེད་པ་དང་། སྨད་པ་དང་། མ་གྲགས་པ་དང་། སྡུག་བསྔལ་བ་ལ་བཏང་སྙོམས་པ་དང་།</s>
    <s id="126:3">ཉན་ [55b.7]ཐོས་ཀྱི་ཐེག་པར་ངེས་པར་འགྱུར་བ་ལ་ཞུགས་པ་རྣམས་ལ་བཏང་སྙོམས་པ་དང་།</s>
    <s id="126:4">སྦྱིན་པའི་དུས་ན་ཚུལ་ཁྲིམས་ཉེ་བར་བསྒྲུབ་པ་བཏང་སྙོམས་པ་དང་།</s>
    <s id="126:5">ཚུལ་ཁྲིམས་ཀྱི་དུས་ན་སྦྱིན་པ་ཉེ་བར་བསྒྲུབ་པ་བཏང་སྙོམས་པ་དང་།</s>
    <s id="126:6">བཟོད་པའི་དུས་ན་སྦྱིན་པ་དང་། ཚུལ་ཁྲིམས་དང་། བརྩོན་ [56a.1]འགྲུས་ཉེ་བར་བསྒྲུབ་པ་བཏང་སྙོམས་པ་དང་།</s>
    <s id="126:7">བརྩོན་འགྲུས་ཀྱི་དུས་ན་ཚུལ་ཁྲིམས་ཀྱི་རྗེས་སུ་འཇུག་པ་བཏང་སྙོམས་པ་དང་།</s>
    <s id="126:8">བསམ་གཏན་གྱི་དུས་ན་སྦྱིན་པའི་ཕ་རོལ་ཏུ་ཕྱིན་པ་ཉེ་བར་བསྒྲུབ་པ་བཏང་སྙོམས་པ་དང་།</s>
    <s id="126:9">ཤེས་རབ་དུས་ན་ཕ་རོལ་ཏུ་ཕྱིན་པ་ལྔ་ལ་ [56a.2]དམིགས་པ་ཉེ་བར་བསྒྲུབ་པ་བཏང་སྙོམས་པ་སྟེ།</s>
  </p>
  <p id="127">
    <s id="127:1">འདི་ནི་དུས་དུས་སུ་བཏང་སྙོམས་པ་ཞེས་བྱའོ། །</s>
  </p>
  <p id="128">
    <s id="128:1">དེ་ལྟར་གང་མི་བྱ་བའི་ཆོས་མི་བྱེད་པ་འདི་ནི་བཏང་སྙོམས་ཞེས་བྱ་སྟེ། </s>
  </p>
  <p id="129">
    <s id="129:1">དེ་ལ་གནས་པའི་བྱང་ཆུབ་སེམས་དཔའ་ནི་མི་དགེ་བའི་ཕྱོགས་ཐམས་ཅད་ལ་བཏང་སྙོམས་སུ་བྱེད་དོ། །</s>
  </p>
  <p id="130">
    <s id="130:1">གཞོན་ནུ་འདི་ [56a.3]ནི་བྱང་ཆུབ་སེམས་དཔའ་སེམས་དཔའ་ཆེན་པོའི་སེམས་ཅན་ཐམས་ཅད་ལ་བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཞེས་བྱའོ། །</s>
  </p>
  <p id="131">
    <s id="131:1">དེ་ལྟར་ཤཱ་རིའི་བུ་བཅོམ་ལྡན་འདས་དེ་བཞིན་གཤེགས་པ་ཕུང་པོ་ཆེན་པོ་དེས་གཞོན་ནུ་བརྩོན་འགྲུས་སྤྱོད་ལ་བྱམས་པ་དང་། སྙིང་ [56a.4]རྗེ་དང་དགའ་བ་དང་། བཏང་སྙོམས་མདོར་བསྟན་པ་དང་བཅས། </s>
  </p>
  <p id="132">
    <s id="132:1">རྒྱས་པར་བསྟན་པ་དང་བཅས་ཏེ།  རྒྱ་ཆེར་ཡང་དག་པར་བསྟན་ཏོ། །</s>
  </p>
  <p id="133">
    <s id="133:1">གཞོན་ནུ་བརྩོན་འགྲུས་སྤྱོད་དེས་དེ་ཐོས་ནས་ཕ་རོལ་ཏུ་ཕྱིན་པ་ལ་བརྩོན་འགྲུས་བརྩམས་པར་གྱུར་ཏོ། །</s>
  </p>
  <p id="134">
    <s id="134:1">བྱམས་པ་དང་། སྙིང་རྗེ་དང་། དགའ་ [56a.5]བ་དང་། བཏང་སྙོམས་ཀྱི་ལེའུ་སྟེ་ལྔ་པའོ།། །།</s>
  </p>
</text>
