<?xml version='1.0' encoding='utf-8'?>
<text>
  <p id="1">
    <s id="1:1">ཤཱ་རིའི་བུ་དེ་ལ་བྱང་ཆུབ་ [96a.2]སེམས་དཔའ་གང་ལ་བརྩོན་ཞིང་</s>
    <s id="1:2">བྱང་ཆུབ་སེམས་དཔའི་སྤྱད་པ་སྤྱོད་པའི་བྱང་ཆུབ་སེམས་དཔའི་བཟོད་པའི་ཕ་རོལ་ཏུ་ཕྱིན་པ་གང་ཞེ་ན།</s>
  </p>
  <p id="2">
    <s id="2:1">འདི་ལྟར་ཤཱ་རིའི་བུ་བྱང་ཆུབ་སེམས་དཔའ་ནི་བཟོད་པ་དང་ལྡན་ཞིང་དང་དུ་ལེན་པའི་ངང་ཚུལ་ཅན་ཡིན་པས།</s>
    <s id="2:2">གྲང་བ་དང་། ཚ་བ་དང་། བཀྲེས་པ་དང་། [96a.3]སྐོམ་པ་དང་། རླུང་དང་། ཉི་མ་དང་། སྦྲང་བུ་དང་། ཤ་སྦྲང་དང་། སྡིག་སྦྲུལ་གྱིས་རེག་པ་དང་།</s>
    <s id="2:3">ངན་དུ་སྨྲ་བ་དང་། ངན་དུ་བརྗོད་པའི་ཚིག་གི་ལམ་ལ་བཟོད་པ་དང་ལྡན་པ་ཡིན་ནོ། །</s>
  </p>
  <p id="3">
    <s id="3:1">ལུས་ལས་ཚོར་བ་བྱུང་ཞིང་སྐྱེས་པ་སྡུག་བསྔལ་བ་ཤིན་ཏུ་དྲག་པོ་དང་། རྩུབ་པ་དང་། ཚ་བ་དང་། [96a.4]སྲོག་འཕྲོག་པ་དང་། འཆི་བ་ལ་ཐུག་པའི་ཚོར་བ་རྣམས་བཟོད་པ་དང་ཞིང་དང་དུ་ལེན་པའི་ངང་ཚུལ་ཅན་ཡིན་ནོ། །</s>
  </p>
  <p id="4">
    <s id="4:1">ཤཱ་རིའི་བུ་ང་མངོན་པར་རྫོགས་པའི་སངས་མ་རྒྱས་པ་ན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། ཡུན་རིང་པོར་བཟོད་པ་བསྒོམས་སོ། །</s>
  </p>
  <p id="5">
    <s id="5:1">བཅོམ་ལྡན་འདས་བྱང་ཆུབ་ [96a.5]སེམས་དཔའ་ཇི་ལྟར་བཟོད་པ་སྒོམ་པར་བགྱིད།</s>
    <s id="5:2">བཅོམ་ལྡན་འདས་ཀྱིས་བཀའ་སྩལ་པ།</s>
    <s id="5:3">ཤཱ་རིའི་བུ་ངས་མངོན་པར་ཤེས་པ་འདས་པའི་དུས་ན་བྱང་ཆུབ་སེམས་དཔར་གྱུར་ཏེ། བྱང་ཆུབ་སེམས་དཔའི་སྤྱད་པ་སྤྱོད་པ་ན་</s>
    <s id="5:4">སེམས་ཅན་དག་འོངས་ནས་གཤེ་རྒྱ་ཞིང་ཚིག་ངན་པ་དང་།</s>
    <s id="5:5">ངག་རྩུབ་ [96a.6]པོའི་ཚིག་སྨྲ་བ་དེ་ལ་ཤཱ་རིའི་བུ་ང་ཁྲོ་བ་དང་། ཞེ་སྡང་བ་དང་། གཏི་མུག་དང་། སེར་སྣས་ཡོངས་སུ་གདུང་བ་མ་སྐྱེས་སོ། །</s>
  </p>
  <p id="6">
    <s id="6:1">དེ་ལྟར་འཁོར་བར་ཞུགས་པ་ན་འདི་ལྟ་སྟེ།  གཤེ་བ་དང་། མི་སྙན་པར་ཟེར་བ་ལྟར་རྙེད་པར་སླ་བ་གང་ཡང་མེད་མོད་ཀྱི། དེ་ལ་བདག་གིས་བཏང་སྙོམས་སུ་བྱ།</s>
  </p>
  <p id="7">
    <s id="7:1">[96a.7]དེ་ལ་སྙིང་རྗེ་བསྐྱེད་པར་བྱའོ། །</s>
  </p>
  <p id="8">
    <s id="8:1">དེ་ཅིའི་ཕྱིར་ཞེ་ན།</s>
    <s id="8:2">ཇི་ལྟར་གཤེ་བ་དང་། མི་སྙན་པར་ཟེར་བ་ལ་ཕལ་ཆེར་རབ་ཏུ་གནས་པ་དེ་དག་ལས་དེ་འདྲ་བའི་རྣམ་པར་སྨིན་པ་མངོན་པར་འགྲུབ་སྟེ། གཤེ་བ་དང་། མི་སྙན་པར་ཟེར་བ་རྙེད་པར་འགྱུར་རོ། །གང་དང་གང་དུ་སྐྱེས་པ་ཐམས་ཅད་དུ་ [96b.1]གཟུགས་ངན་པ་དང་། མི་སྡུག་པའི་ལུས་རབ་ཏུ་འཐོབ་བོ། །ང་ནི་གཟུགས་ངན་པར་མི་འདོད། གཤེ་བ་དང་། མི་སྙན་པ་ཟེར་བ་མི་འདོད་དོ། །</s>
    <s id="8:3">དེ་ཅིའི་ཕྱིར་ཞེ་ན།</s>
    <s id="8:4">འདི་ལྟ་སྟེ།  གཤེ་བ་དང་། མི་སྙན་པར་ཟེར་བ་དེ་དག་ནི་མི་རིགས་པའོ། །</s>
  </p>
  <p id="9">
    <s id="9:1">དེ་དག་ནི་མི་རིགས་པའི་ལས་ [96b.2]སོ། །</s>
    <s id="9:2">དེ་དག་ནི་བྱིས་པའི་ལས་སོ། །</s>
    <s id="9:3">དེ་དག་ནི་དམན་པའི་ལས་སོ། །</s>
  </p>
  <p id="10">
    <s id="10:1">དེ་དག་ནི་སྐྱེས་བུ་དམ་པ་མ་ཡིན་པའི་ལས་སོ། །</s>
    <s id="10:2">དེ་དག་ནི་མི་བགྲུངས་པའི་ལས་སོ། །</s>
    <s id="10:3">འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་སེམས་ཅན་དམྱལ་བར་ལྟུང་བའོ། །</s>
    <s id="10:4">འདི་ལྟ་སྟེ། [96b.3]གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་གཤིན་རྗེའི་འཇིག་རྟེན་དུ་ལྟུང་བའོ། །</s>
    <s id="10:5">འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་སེམས་ཅན་དམྱལ་བའི་གཡོག་བྱེད་པའོ། །</s>
    <s id="10:6">འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ [96b.4]ལྟ་བུ་དེ་དག་ནི་གནོད་སྦྱིན་དབུལ་པོར་བྱེད་པའོ། ། འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་གནོད་སྦྱིན་དབུལ་པོར་བྱེད་པའི་རྩ་བའོ། །</s>
  </p>
  <p id="11">
    <s id="11:1">འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་ཡི་དགས་དབུལ་པོར་བྱེད་པ་དང་། [96b.5]ཡི་དགས་དབུལ་པོར་བྱེད་པའི་རྩ་བའོ། །</s>
  </p>
  <p id="12">
    <s id="12:1">འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་མི་དབུལ་པོར་བྱེད་པ་དང་། མི་དབུལ་པོར་བྱེད་པའི་རྩ་བའོ། ། འདི་ལྟ་སྟེ། གཤེ་བ་དང་། མི་སྙན་པར་ཟེར་བའི་ཆོས་དེ་ལྟ་བུ་དེ་དག་ནི་དམན་པའི་འགྲོ་བར་ [96b.6]བྱེད་པ་དང་། དམན་པའི་འགྲོ་བར་བྱེད་པའི་རྩ་བ་སྟེ།</s>
  </p>
  <p id="13">
    <s id="13:1">ང་ནི་དམན་པའི་འགྲོ་བ་མི་འདོད་དོ། ། དེ་ཅིའི་ཕྱིར་ཞེ་ན། ངེད་རིགས་པ་དང་། དེ་དག་མི་རིགས་པར་ཡང་ཁྱད་པར་ཅི་ཞིག་ཡོད། བྱེ་བྲག་ཅི་ཞིག་ཡོད་པར་འགྱུར། ཤཱ་རིའི་བུ་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་ [96b.7]པོས་ངའི་རྗེས་སུ་སློབ་པའི་རང་བཞིན་ཅན་དུ་འགྱུར་བར་བྱའོ། །</s>
  </p>
  <p id="14">
    <s id="14:1">དེ་ཅིའི་ཕྱིར་ཞེ་ན།</s>
    <s id="14:2">ཤཱ་རིའི་བུ་གང་གི་ཚེ་བྱང་ཆུབ་སེམས་དཔའ་ལ་གཞན་གཤེའམ། མི་སྙན་པར་ཟེར་ན། འདི་ལྟ་བུའི་ཆོས་ཡིད་ལ་བྱས་ན་བཟོད་པར་འགྱུར་ཏེ།</s>
  </p>
  <p id="15">
    <s id="15:1">གང་གླིང་ཆེན་པོ་བཞི་པའི་འཇིག་རྟེན་གྱི་ཁམས་འདི་འགྲོན་བུ་ [97a.1]དང་། གསེར་དང་། ནོར་བུ་དང་། མུ་ཏིག་དང་། བཻ་དཱུརྱ་དང་། དུང་དང་། མན་ཤེལ་དང་། བྱི་རུ་དང་། གསེར་དང་། དངུལ་གྱིས་ཡོངས་སུ་བཀང་སྟེ་ བྱིན་པ་བས་བཟོད་པས་བསྒྲུབས་པའི་དགེ་བའི་རྩ་བ་ཆེས་མང་དུ་ཡོངས་སུ་འཛིན་པར་འགྱུར་རོ། །</s>
    <s id="15:2">དེ་ཅིའི་ཕྱིར་ [97a.2]ཞེ་ན།</s>
  </p>
  <p id="16">
    <s id="16:1">ཤཱ་རིའི་བུ་སྐྱེས་བུ་དམ་པས་ནན་ཏན་གྱིས་སྒྲུབ་པར་བྱེད། </s>
  </p>
  <p id="17">
    <s id="17:1">བཟོད་པས་སྟོབས་ཤེས་པར་བྱེད་དོ། །</s>
  </p>
  <p id="18">
    <s id="18:1">ཤཱ་རིའི་བུ་སེམས་ཅན་ཕལ་ཆེར་ནི་གཤེ་བ་དང་། མི་སྙན་པར་ཟེར་བའི་དབང་དུ་སོང་བས་འཁོར་བ་ལས་མི་ལྡོག་གོ །</s>
  </p>
  <p id="19">
    <s id="19:1">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཅི་བདག་ལ་ཕ་རོལ་ [97a.3]གཤེ་བའམ། མི་སྙན་པར་ཟེར་ན་ སངས་རྒྱས་དང་། བྱང་ཆུབ་དང་། ཆོས་དང་། དགེ་འདུན་ཡིད་ལ་བྱེད་དམ་ཞེས་བདག་གི་མཐུ་ཤེས་པར་བྱ་སྟེ གལ་ཏེ་ཡིད་ལ་བྱེད་ན་ལེགས། ཡིད་ལ་མི་བྱེད་པར་གྱུར་ན་དེས་རྣམ་གྲངས་དུ་མར་སངས་རྒྱས་སམ། བྱང་ཆུབ་བམ། ཆོས་ [97a.4]སམ། དགེ་འདུན་ཡིད་ལ་བྱའོ། །</s>
  </p>
  <p id="20">
    <s id="20:1">ཡིད་ལ་མི་བྱེད་ན་དེ་དག་ཀྱང་གནོད་སེམས་དང་ལྡན་པ། སངས་རྒྱས་དང་། བྱང་ཆུབ་དང་། ཆོས་དང་། དགེ་འདུན་ཡིད་ལ་མི་བྱེད།  བདག་ཀྱང་ཡིད་ལ་མི་བྱེད་ན། བདག་དང་། སེམས་ཅན་དེ་དག་ཏུ་ཁྱད་པར་ཅི་ཞིག་ཡོད། ཐ་ [97a.5]དད་པ་ཅི་ཞིག་ཡོད།</s>
  </p>
  <p id="21">
    <s id="21:1">དཀའ་བ་སྤྱོད་པ་ཅི་ཞིག་ཡོད་ཀྱིས་དེ་དག་དང་བདག་ཅག་གནོད་སེམས་ཀྱི་དུས་ན་བཏང་སྙོམས་སུ་བྱ་བ་དང་། སངས་རྒྱས་དང་། བྱང་ཆུབ་དང་། ཆོས་དང་། དགེ་འདུན་ཡིད་ལ་བྱ་བ་དང་། བཟོད་པའི་སྟོབས་ཀྱང་གོ་བར་བྱ་བའི་རིགས་སོ་ཞེས་བདག་ལ་ [97a.6]བསྐུལ་བར་བྱའོ། །</s>
  </p>
  <p id="22">
    <s id="22:1">དེ་ཅིའི་ཕྱིར་ཞེ་ན།</s>
    <s id="22:2">བདག་ནི་སེམས་ཅན་གཅིག་བཟུང་ལ་སེམས་ཅན་ཐམས་ཅད་བཏང་བ་མ་ཡིན་གྱི། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། སེམས་ཅན་ཐམས་ཅད་ལ་ཆོས་བསྟན་པར་བྱའོ་ཞེས་དེ་ [97a.7]ལྟ་བུའི་ཚིག་སྨྲས་ཏེ།</s>
  </p>
  <p id="23">
    <s id="23:1">སངས་རྒྱས་བཅོམ་ལྡན་འདས་རྣམས་ཀྱིས་ཀྱང་བདག་ལ་རིགས་ཀྱི་བུ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་ཏེ།  སེམས་ཅན་ཐམས་ཅད་ལ་ཆོས་སྟོན་པར་མཁྱེན་ཏོ། ། སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་གཟིགས་པ། ཆགས་ [97b.1]པ་མེད་པ། ཐོགས་པ་མེད་པས། སངས་རྒྱས་བཅོམ་ལྡན་འདས་ཀྱིས་བདག་མཁྱེན་ཏེ།  གལ་ཏེ་བདག་གནོད་སེམས་ཀྱི་དུས་ན་བཏང་སྙོམས་སུ་མ་གྱུར་ཅིང་གང་སངས་རྒྱས་དང་། བྱང་ཆུབ་དང་། ཆོས་དང་། དགེ་འདུན་ཡིད་ལ་མི་བྱེད་ན་དེ་ནི་བདག་གི་མི་ཆའོ། །</s>
  </p>
  <p id="24">
    <s id="24:1">ཤར་ [97b.2]ཕྱོགས་ཀྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་དང་མཉམ་པ་གང་ད་ལྟར་བཞུགས་ཏེ། </s>
  </p>
  <p id="25">
    <s id="25:1">འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་གིས་ཀྱང་རིགས་ཀྱི་བུ་དེས་འདི་ལྟར་སེམས་སྐྱེད་དེ། </s>
  </p>
  <p id="26">
    <s id="26:1">བདག་བླ་ན་མེད་པ་ཡང་ [97b.3]དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས་སེམས་ཅན་ཐམས་ཅད་ལ་ཆོས་བསྟན་པར་བྱའོ་སྙམ་དུ་བདག་གི་སེམས་བསྐྱེད་པ་མཁྱེན་ཏོ། །</s>
  </p>
  <p id="27">
    <s id="27:1">ཡང་ལྷོ་ཕྱོགས་དང་། ནུབ་ཕྱོགས་དང་། བྱང་ཕྱོགས་དང་། ཤར་ལྷོ་དང་། ལྷོ་ནུབ་དང་། ནུབ་བྱང་དང་། བྱང་ཤར་ [97b.4]དང་། དེ་བཞིན་དུ་སྟེང་དང་། འོག་གི་ཕྱོགས་དང་། དེ་ལྟར་ཕྱོགས་དང་། ཕྱོགས་མཚམས་དང་། དེ་བཞིན་དུ་ཕྱོགས་བཅུའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་གཱའི་ཀླུང་གི་བྱེ་མ་དང་མཉམ་པ་གང་ད་ལྟར་བཞུགས་ཏེ</s>
  </p>
  <p id="28">
    <s id="28:1">འཚོ་ཞིང་གཞེས་ [97b.5]པ་དེ་དག་གིས་ཀྱང་རིགས་ཀྱི་བུ་འདི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་སོ་ཞེས་</s>
    <s id="28:2">བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ནས།</s>
  </p>
  <p id="29">
    <s id="29:1">སེམས་ཅན་ཐམས་ཅད་ལ་ཆོས་སྟོན་ཅིང་</s>
    <s id="29:2">བཟོད་པའི་བསྔགས་པ་བརྗོད་པར་བྱའོ་ཞེས་</s>
    <s id="29:3">སེམས་ [97b.6]བསྐྱེད་པ་དེ་མཁྱེན་གྱིས་དེ་བས་ན་</s>
    <s id="29:4">སེང་གེའི་སྒྲ་བསྒྲགས་ལ་</s>
    <s id="29:5">བདག་ཝའི་སྒྲ་སྒྲོག་པར་ནི་མི་བྱའོ། །</s>
  </p>
  <p id="30">
    <s id="30:1">ཀྱེ་མའོ་འདི་ལྟ་སྟེ། སེང་གེའི་སྒྲ་དེ་ནི་བཟོད་པའི་སྟོབས་ཤེས་པར་བྱེད་པའོ། །</s>
  </p>
  <p id="31">
    <s id="31:1">ཀྱེ་མའོ་འདི་ལྟ་སྟེ། ཝའི་སྒྲ་དེ་ནི་གཤེ་བ་དང་། མི་སྙན་པར་ཟེར་བའོ། །</s>
  </p>
  <p id="32">
    <s id="32:1">སེམས་ཅན་འདི་དག་ནི་སེམས་ [97b.7]ཅན་གང་དོན་བྱེད་ན་སེམས་ཅན་དེ་ཡང་དེའི་དོན་བྱེད་དོ། །</s>
  </p>
  <p id="33">
    <s id="33:1">བདག་ཀྱང་སེམས་ཅན་གང་གིས་དོན་བྱས་པ་དེའི་ཕྱིར་དེའི་དོན་བྱེད་པར་གྱུར་ན་དེ་ལ་ཁྱད་པར་ཅི་ཞིག་ཡོད། </s>
  </p>
  <p id="34">
    <s id="34:1">ཐ་དད་པ་ཅི་ཞིག་ཡོད། </s>
  </p>
  <p id="35">
    <s id="35:1">དཀའ་བ་སྤྱོད་པ་ཅི་ཞིག་ཡོད། </s>
  </p>
  <p id="36">
    <s id="36:1">སེམས་ཅན་འདི་དག་ནི་སེམས་ཅན་གང་གནོད་པར་བྱེད་ན་ [98a.1]དེ་ལ་སེམས་ཅན་དེ་ཡང་གནོད་པར་བྱེད་དོ། །</s>
  </p>
  <p id="37">
    <s id="37:1">བདག་གིས་ཀྱང་སེམས་ཅན་གང་གནོད་པར་བྱེད་ན། </s>
  </p>
  <p id="38">
    <s id="38:1">བདག་ཀྱང་དེ་ལ་གནོད་པར་བྱེད་དེ། </s>
  </p>
  <p id="39">
    <s id="39:1">གནོད་པའི་ཕྱིར། གནོད་པ་བྱེད་ན། </s>
  </p>
  <p id="40">
    <s id="40:1">དེ་ལ་ཁྱད་པར་ཅི་ཞིག་ཡོད། </s>
  </p>
  <p id="41">
    <s id="41:1">ཐ་དད་པ་ཅི་ཞིག་ཡོད། </s>
  </p>
  <p id="42">
    <s id="42:1">དཀའ་བ་སྤྱོད་པ་ཅི་ཞིག་ཡོད་ [98a.2]པར་འགྱུར། </s>
  </p>
  <p id="43">
    <s id="43:1">ཤཱ་རིའི་བུ་གཞན་ཡང་བྱང་ཆུབ་སེམས་དཔའ་འདི་ལྟར་སློབ་སྟེ། </s>
  </p>
  <p id="44">
    <s id="44:1">སེམས་ཅན་འདི་དག་ཐམས་ཅད་ནི་ཕན་ཚུན་དུ་མི་མཛའ་བ་སྟེ། </s>
  </p>
  <p id="45">
    <s id="45:1">དེ་དག་ནོར་ཐོབ་ན་ནི་མཛའ་བར་ཤེས། </s>
  </p>
  <p id="46">
    <s id="46:1">གནོད་པར་བྱས་ན་ནི་གཅིག་ལ་གཅིག་གསོད་པར་བྱེད་དོ། ། བདག་ནི་སེམས་ཅན་གྱི་དོན་ལ་ཚམ་ [98a.3]ཚོམ་མེད་དེ།</s>
  </p>
  <p id="47">
    <s id="47:1">བདག་ལ་གནོད་པར་གྱུར་ཀྱང་བདག་སེམས་ཅན་གྱི་དོན་བྱའོ་སྙམ་མོ། །</s>
    <s id="47:2">དེ་ནས་བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་གསུངས་སོ། །</s>
  </p>
  <p id="48">
    <s id="48:1">བསྐལ་པ་བྱེ་བ་མང་པོ་བརྒྱར། ། བདག་ལ་གནོད་པར་གྱུར་ཀྱང་ནི། ། སེམས་ཅན་སྡུག་བསྔལ་རྣམས་མཐོང་ [98a.4]ན། ། ཡལ་བར་བོར་ཞིང་མི་འདུག་གོ །</s>
  </p>
  <p id="49">
    <s id="49:1">དོན་རྙེད་ན་ནི་མཛའ་བོ་ཤེས། ། ཕན་ཚུན་གཅིག་ལ་གཅིག་སྨྲ་ཡི། །དོན་རྣམས་བྱེད་པར་མི་འགྱུར་ན། ། ཕན་ཚུན་དུ་ནི་གནོད་པར་བྱེད། ། ང་དང་རྟག་ཏུ་མཛའ་བྱ་ཞེས། །</s>
    <s id="49:2">འཛམ་བུའི་གླིང་འདི་ཐམས་ཅད་དང་། །སངས་རྒྱས་ཞིང་ [98a.5]རྣམས་རིན་པོ་ཆེ། །འབའ་ཞིག་བཀང་སྟེ་སྦྱིན་བྱེད་དང་། །</s>
    <s id="49:3">གང་དག་མཚོན་ནི་རྣོན་པོ་ཡིས། །ཡན་ལག་ཉིང་ལག་གཅོད་པ་ཡི། །སེམས་ཅན་རྣམས་ནི་ཐམས་ཅད་ལ། །མཉམ་པ་ཡི་ནི་སེམས་སུ་བྱ། །</s>
  </p>
  <p id="50">
    <s id="50:1">གཤེ་དང་མི་སྙན་ཟེར་བ་དང་། །ངན་དུ་བྱས་པ་ཐམས་ཅད་བཟོད། །  [98a.6]བཟོད་པ་ལ་ནི་རབ་གནས་ནས། ། བཟོད་པ་དག་གི་བསྔགས་པ་བརྗོད། །</s>
  </p>
  <p id="51">
    <s id="51:1">དུག་ལྡུད་མཚོན་གྱིས་འདེབས་པ་ཡི། །གཅིག་ལ་གཅིག་ནི་གནོད་བྱེད་པ། །སེམས་ཅན་དེ་དག་བསྡུམ་པར་བྱ། ། དེ་ནི་མཁས་པའི་མཚན་ཉིད་དོ། །</s>
  </p>
  <p id="52">
    <s id="52:1">བྱིས་པ་སྤྱོད་པ་འང་གཞན་ཡིན་ཏེ།  གང་གིས་མྱ་ [98a.7]ངན་འདའ་བའང་གཞན། །བདག་ནི་ཁྱད་པར་ཚོལ་བས་ན། ། བྱིས་པ་དག་ནི་བདག་མི་སློབ། །</s>
  </p>
  <p id="53">
    <s id="53:1">ཡང་ཤཱ་རིའི་བུ་བྱང་ཆུབ་སེམས་དཔའ་འདི་ལྟར་བསླབ་པར་བྱ་སྟེ། </s>
  </p>
  <p id="54">
    <s id="54:1">གལ་ཏེ་བསྐལ་པ་བྱེ་བ་ཁྲག་ཁྲིག་བརྒྱ་ཕྲག་སྟོང་དུ་རྡོ་དབྱུག་དང་མཚོན་འདེབས་ཤིང་འཕེན་པས་ཡུད་ཙམ་ཡང་འཚོར་མི་སྟེར་ན། </s>
  </p>
  <p id="55">
    <s id="55:1">[98b.1]དེས་ཀྱེ་མའོ་ངོ་མཚར་ཏོ་ཞེས་བྱ་བ་ནས་སེམས་ཅན་འདི་དག་ནི་འཕགས་པ་སྟེ། </s>
  </p>
  <p id="56">
    <s id="56:1">བདག་གི་སྲོག་མ་བཅད་དོ་སྙམ་པའི་བར་དུ་དེ་ལྟར་བདག་གོ་བར་བྱ་ཞིང་ཡང་འདི་ལྟར་བསླབ་བོ། །ཡོངས་སུ་བརྟག་པ་བཟུང་སྟེ། </s>
  </p>
  <p id="57">
    <s id="57:1">བརྒྱ་ལ་བདག་གོམ་པ་བདུན་བོར་བ་ཙམ་གྱི་ཡུན་ལ་</s>
    <s id="57:2">གང་གཱའི་ [98b.2]ཀླུང་གི་བྱེ་མ་སྙེད་ཀྱི་མགོ་བཅད་པར་གྱུར་ཀྱང་</s>
    <s id="57:3">བདག་ཁྲོ་བ་དང་། གཤེ་བ་བསྒོམ་པར་མི་བྱའོ། །</s>
  </p>
  <p id="58">
    <s id="58:1">དེ་ཅིའི་ཕྱིར་ཞེ་ན།</s>
    <s id="58:2">ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་</s>
    <s id="58:3">བསྐལ་པ་བརྒྱ་སྟོང་དུ་བསྒྲུབས་པའི་དགེ་བའི་རྩ་བ་འཇོམས་པ་སྟེ།</s>
  </p>
  <p id="59">
    <s id="59:1">ཡང་ཕྱིར་བདག་གིས་བསྐལ་པ་བརྒྱ་སྟོང་དུ་དགེ་བའི་རྩ་བ་ [98b.3]བསྒྲུབ་པར་བྱ་དགོས་སོ། །</s>
  </p>
  <p id="60">
    <s id="60:1">དེ་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ནི་བསྒྲུབ་དཀའ་བ་ཡིན་ཏེ།  དེ་ལྟར་ཆོས་དེ་འབྱུང་བར་དཀའ་བའོ། །</s>
  </p>
  <p id="61">
    <s id="61:1">དེ་བས་ན་བདག་བཟོད་པའི་སྟོབས་ཀྱི་གོ་ཆ་བགོ་བར་བྱའོ། །</s>
  </p>
  <p id="62">
    <s id="62:1">དེ་ལྟར་ཤཱ་རིའི་བུ་ཐེག་པ་ཆེན་པོ་ལ་ཞུགས་པ་སེམས་སྡང་བར་གྱུར་ [98b.4]པ་ལ་བདུད་ཀྱིས་གླགས་རྙེད་དོ། ། གླགས་རྙེད་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་གཅོད་པར་འགྱུར་རོ། །</s>
    <s id="62:2">སེམས་སྡང་བས་ནི་བྱང་ཆུབ་ཏུ་བྱ་བ་ལ་གཡེང་བར་འགྱུར་རོ། །སེམས་གཡེངས་པ་ལ་ནི་བདུད་སྡིག་ཅན་བདུད་ཀྱི་ལས་ཀྱིས་སྐུལ་བར་བྱེད་དོ། །</s>
  </p>
  <p id="63">
    <s id="63:1">དེ་ལ་བདུད་ཀྱི་ [98b.5]ལས་གང་ཞེ་ན། </s>
  </p>
  <p id="64">
    <s id="64:1">འདི་ལྟ་སྟེ། ལྷུང་བཟེད་ལ་ཞུགས་པའི་སེམས་ནི་བདུད་ཀྱི་ལས་སོ། །</s>
  </p>
  <p id="65">
    <s id="65:1">ཆོས་གོས་ལ་ཞུགས་པའི་སེམས་ནི་བདུད་ཀྱི་ལས་སོ། །</s>
  </p>
  <p id="66">
    <s id="66:1">གྲོང་དུ་སློང་བ་ལ་ཞུགས་པའི་སེམས་ནི་བདུད་ཀྱི་ལས་སོ། །</s>
  </p>
  <p id="67">
    <s id="67:1">རྙེད་པ་དང་། བཀུར་སྟི་དང་། ཚིགས་སུ་བཅད་པ་ལ་ཞུགས་པའི་སེམས་ [98b.6]ནི་བདུད་ཀྱི་ལས་སོ། །</s>
  </p>
  <p id="68">
    <s id="68:1">རབ་ཏུ་འབྱུང་བ་ལས་འདུན་པ་ཟློག་པ་ནི་བདུད་ཀྱི་ལས་སོ། །</s>
  </p>
  <p id="69">
    <s id="69:1">ཆོས་དཀར་པོ་མང་པོ་ལས་འདུན་པ་ཟློག་པ་ནི་བདུད་ཀྱི་ལས་སོ། །</s>
  </p>
  <p id="70">
    <s id="70:1">དགོན་པར་གནས་པ་ལས་མོས་པ་ཟློག་པ་ནི་བདུད་ཀྱི་ལས་སོ། །</s>
  </p>
  <p id="71">
    <s id="71:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་འདུན་པ་ཟློག་ [98b.7]པ་ནི་བདུད་ཀྱི་ལས་སོ། །</s>
  </p>
  <p id="72">
    <s id="72:1">ཡེ་ཤེས་གཞན་འདོད་པ་ནི་བདུད་ཀྱི་ལས་སོ། །</s>
  </p>
  <p id="73">
    <s id="73:1">མཁན་པོ་དང་སློབ་དཔོན་ལ་སྲི་ཞུ་མི་བྱེད་པ་ནི་བདུད་ཀྱི་ལས་སོ། །</s>
  </p>
  <p id="74">
    <s id="74:1">དེ་ལྟར་ཤཱ་རིའི་བུ་སེམས་སྡང་བ་ལ་ནི་བྱང་ཆུབ་ཏུ་བྱ་བ་ལ་གཡེང་བར་འགྱུར་རོ། ། སེམས་གཡེང་བ་ནི་བདུད་སྡིག་ཅན་བདུད་ཀྱི་ལས་འདི་དག་ལ་ [99a.1]འཛུད་དོ། །</s>
  </p>
  <p id="75">
    <s id="75:1">ཤཱ་རིའི་བུ་བདུད་སྡིག་ཅན་ཡུན་རིང་པོ་ནས་གླགས་ཚོལ་ཏེ།  འདི་ལྟ་སྟེ། ཁྲོ་བ་དང་། གནོད་སེམས་ཚོལ་མོད་ཀྱི།</s>
    <s id="75:2">ཤཱ་རིའི་བུ་ངས་མངོན་པར་ཤེས་པ་འདས་པའི་དུས་ན་ང་སྤྱོད་པའི་སྤྱོད་ཡུལ་ཞེས་བྱ་བའི་དྲང་སྲོང་དུ་གྱུར་ཏེ།</s>
  </p>
  <p id="76">
    <s id="76:1">དེ་ན་ང་ལ་བདུད་སྡིག་ཅན་གྱིས་ [99a.2]སྐྱེས་བུ་ལྔ་བརྒྱ་གཤེ་བ་ལ་དཔའ་བ་མངོན་པར་སྤྲུལ་ནས་</s>
  </p>
  <p id="77">
    <s id="77:1">དེ་དག་ལོ་ལྔ་བརྒྱའི་བར་དུ་རྟག་ཏུ་རྒྱུན་མི་འཆད་པར་ངའི་ཕྱི་བཞིན་ཐོག་ཐག་ཏུ་འབྲང་ཞིང་དེ་དག་མཚན་ཡང་གཤེ། ཉིན་ཡང་གཤེ། འགྲོ་ཡང་གཤེ། འོང་ཡང་གཤེ། འགྲེང་ཡང་གཤེ། འདུག་ཀྱང་གཤེ། ཉལ་བ་དང་། [99a.3]འཆག་པ་དང་། འདུག་པ་དང་།</s>
    <s id="77:2">གྲོང་དུ་འགྲོ་བ་དང་། སྲང་ན་འགྲེང་བ་དང་། ཁྱིམ་ན་འགྲེང་བ་དང་། སྲང་ན་འདུག་པ་དང་། ཁྱིམ་ན་འདུག་པ་དང་། དགོན་པར་སོང་བ་དང་། དགོན་པར་འགྲེང་བ་དང་། དགོན་པར་འདུག་ཀྱང་གཤེ་ཞིང་མི་སྙན་པ་ཟེར་ཏེ་ངན་དུ་སྨྲ་ཚིག་རྩུབ་པོ་སྨྲ་ [99a.4]ཞིང་ཐབས་དེ་ལྟ་བུར་གནས་ཏེ། དེ་དག་ལོ་ལྔ་བརྒྱའི་བར་དུ་ཕྱི་བཞིན་ཐོག་ཐག་ཏུ་འབྲངས་པར་གྱུར་ཏེ།</s>
  </p>
  <p id="78">
    <s id="78:1">འོན་ཀྱང་ཤཱ་རིའི་བུ་ལོ་ལྔ་བརྒྱར་གཤེ་བ་ལ་དཔའ་བའི་སྐྱེས་བུ་དེ་དག་ལ་བྱམས་པ་ཉེ་བར་སྦྱོར་བས་ལྟ་བ་ལས་གཞན་ཐ་བའི་ཉེས་པ་སྐྱེད་པའི་སེམས་བསྐྱེད་པ་གཅིག་ཙམ་ཡང་མི་ཤེས་ [99a.5]སོ། ། དེའི་ཚེ་ང་འདི་སྙམ་དུ་སེམས་ཏེ།</s>
  </p>
  <p id="79">
    <s id="79:1">གང་རིགས་ཀྱི་བུ་དེ་དག་ནི་ཚུལ་ཁྲིམས་དང་ལྡན་པ། དགེ་བའི་ཆོས་ཅན། རང་བཞིན་གྱིས་འདོད་ཆགས་ཆུང་བ། ཞེ་སྡང་ཆུང་བ། གཏི་མུག་ཆུང་བ་སྟེ།  བདག་ནི་དེ་དག་ཉི་ཚེའི་དོན་དུ་དཀའ་བ་སྤྱོད་པ་མ་ཡིན།</s>
    <s id="79:2">དེ་དག་ཉི་ཚེའི་དོན་དུ་བླ་ན་ [99a.6]མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པ་མ་ཡིན་གྱི། སེམས་ཅན་གང་དམུ་རྒོད་གདུལ་དཀའ་བ། ཚུལ་ཁྲིམས་འཆལ་བ། སྡིག་པའི་ཆོས་ཅན། རང་བཞིན་གྱིས་འདོད་ཆགས་མང་བ། ཞེ་སྡང་མང་བ། གཏི་མུག་མང་བ། དེ་དག་གི་དོན་དུ་བདག་དཀའ་བ་སྤྱད་པ་སྤྱོད།</s>
  </p>
  <p id="80">
    <s id="80:1">[99a.7]དེ་དག་གི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་སྟེ།  དེ་དག་ཉིད་བདག་གི་ཐོག་མར་མྱ་ངན་ལས་བཟླ་བར་བྱའོ། །</s>
  </p>
  <p id="81">
    <s id="81:1">ཤཱ་རིའི་བུ་སེམས་སྡང་བ་མེད་པ་ལ་དྲན་པ་འདི་སྐྱེས་སོ། །</s>
  </p>
  <p id="82">
    <s id="82:1">དེ་ལྟར་ཤཱ་རིའི་བུ་དེ་བཞིན་གཤེགས་པ་ནི་ཕན་པའི་དངོས་པོ་ཕུན་སུམ་ཚོགས་པ་སྟེ།  སྔོན་གྱི་ [99b.1]མཐའ་ནས་བྱང་ཆུབ་སེམས་དཔའི་སྤྱད་པ་སྤྱོད་ཅིང་འོངས་པའོ། །</s>
  </p>
  <p id="83">
    <s id="83:1">ཤཱ་རིའི་བུ་བྱང་ཆུབ་སེམས་དཔའ་གང་ལ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་འདོད་པ་དེ་དག་གིས་བཟོད་པ་དང་ལྡན་ཞིང་དང་དུ་ལེན་པའི་རང་བཞིན་ཅན་དུ་བྱའོ། །</s>
  </p>
  <p id="84">
    <s id="84:1">གྲང་བ་དང་། ཚ་བ་དང་། [99b.2]བཀྲེས་པ་དང་སྐོམ་པ་དང་། རླུང་དང་། ཉི་མ་དང་། སྦྲང་བུ་དང་། ཤ་སྦྲང་དང་། སྡིག་སྦྲུལ་གྱིས་རེག་པ་དང་། ཕ་རོལ་གྱིས་ངན་དུ་སྨྲ་བ་དང་། ངན་དུ་བརྗོད་པའི་ཚིག་གི་ལམ་རྣམས་ལ་བཟོད་པ་དང་ལྡན་ཞིང་དང་དུ་ལེན་པའི་རང་བཞིན་ཅན་དུ་བྱའོ། ། ལུས་ལས་སྐྱེས་ [99b.3]ཤིང་བྱུང་བའི་ཚོར་བ་སྡུག་བསྔལ་བ། མི་བཟད་པ། རྩུབ་པ། སྲོག་འཕྲོག་པ། འཆི་བ་ལ་ཐུག་པའི་ཚོར་བ་རྣམས་ལ་བཟོད་པ་དང་ལྡན་ཞིང་དང་དུ་ལེན་པའི་རང་བཞིན་ཅན་དུ་བྱའོ། །</s>
  </p>
  <p id="85">
    <s id="85:1">དེ་ལྟར་ཤཱ་རིའི་བུ་བཟོད་པ་དེ་ལྟ་བུ་ལ་གནས་པའི་བྱང་ཆུབ་སེམས་དཔས་བྱང་ཆུབ་སེམས་ [99b.4]དཔའི་བཟོད་པ་ཐོབ་པར་འགྱུར་རོ། །དེ་ལ་བྱང་ཆུབ་སེམས་དཔའི་བཟོད་པ་གང་ཞེ་ན། </s>
  </p>
  <p id="86">
    <s id="86:1">གནོད་སེམས་མེད་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="87">
    <s id="87:1">མི་ཁྲོ་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="88">
    <s id="88:1">མི་འཚེ་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="89">
    <s id="89:1">རྩོད་ [99b.5]པ་མེད་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="90">
    <s id="90:1">གནོད་པར་བྱ་བ་མེད་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="91">
    <s id="91:1">བདག་རྗེས་སུ་སྲུང་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="92">
    <s id="92:1">གཞན་རྗེས་སུ་སྲུང་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="93">
    <s id="93:1">ལུས་རྗེས་སུ་ [99b.6]སྲུང་བ་ནི་བྱང་ཆུབ་སེམས་དཔའི་བཟོད་པར་བལྟའོ། ། ངག་རྗེས་སུ་སྲུང་བ་ནི་བྱང་ཆུབ་སེམས་དཔའི་བཟོད་པར་བལྟའོ། ། སེམས་རྗེས་སུ་སྲུང་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="94">
    <s id="94:1">ཚུལ་བཞིན་གྱིས་སོ་སོར་རྟོག་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="95">
    <s id="95:1">མྱ་ངན་ལས་ [99b.7]འདས་པ་འདོད་ཆགས་དང་བྲལ་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="96">
    <s id="96:1">ལས་ཀྱི་རྣམ་པར་སྨིན་པ་ལ་རྟོན་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
    <s id="96:2">ལུས་ཡོངས་སུ་དག་པ་ནི་བྱང་ཆུབ་སེམས་དཔའི་བཟོད་པར་བལྟའོ། ། ངག་ཡོངས་སུ་དག་པ་ནི་བྱང་ཆུབ་སེམས་དཔའི་ [100a.1]བཟོད་པར་བལྟའོ། ། སེམས་ཡོངས་སུ་དག་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="97">
    <s id="97:1">ལྷ་དང་མིའི་ཕུན་སུམ་ཚོགས་པ་རྗེས་སུ་མྱོང་བ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="98">
    <s id="98:1">བྱང་ཆུབ་སེམས་དཔའ་དེ་བཞིན་གཤེགས་པའི་མཚན་དང་དཔེ་བྱད་བཟང་པོ་ [100a.2]ཡོངས་སུ་རྫོགས་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="99">
    <s id="99:1">དེ་བཞིན་གཤེགས་པའི་གསུང་ཚངས་པའི་སྒྲ་དབྱངས་བསྒྲགས་པ་འཐོབ་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="100">
    <s id="100:1">བྱང་ཆུབ་སེམས་དཔའི་སྤྱོད་པ་དང་། དགེ་བའི་རྩ་བ་ཐམས་ཅད་ཆུད་མི་གཟོན་པ་ནི་ [100a.3]བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="101">
    <s id="101:1">ཕས་ཀྱི་གནོད་པར་བྱེད་པ་ཐམས་ཅད་ལས་འདས་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="102">
    <s id="102:1">ཕྱིར་རྒོལ་བ་ཐམས་ཅད་བཅོམ་པ་ནི་བྱང་ཆུབ་སེམས་དཔའི་བཟོད་པར་བལྟའོ། </s>
  </p>
  <p id="103">
    <s id="103:1">མདོར་ན་དེ་བཞིན་གཤེགས་པའི་སྟོབས་དང་། མི་ [100a.4]འཇིགས་པ་དང་། མ་འདྲེས་པ་དང་། སྙིང་རྗེ་ཆེན་པོ་དང་། བྱམས་པ་ཆེན་པོ་དང་། དགའ་བ་ཆེན་པོ་དང་། བཏང་སྙོམས་ཆེན་པོ་དང་། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པ་ནི་བྱང་ཆུབ་སེམས་དཔའི་བཟོད་པར་བལྟའོ། །</s>
  </p>
  <p id="104">
    <s id="104:1">ཡང་ཤཱ་རིའི་བུ་བྱང་ཆུབ་སེམས་དཔའི་ [100a.5]བཟོད་པ་ཞེས་བྱ་བ་ནི་འདི་ལྟར་བྲག་ཅའི་སྒྲ་དང་མཚུངས་པར་རབ་ཏུ་ཤེས་པས་སྤྱོས་ཀྱང་སླར་མི་གཤེའོ། །ལུས་གཟུགས་བརྙན་དུ་ཤེས་པས་བརྡེགས་ཀྱང་སླར་མི་རྡེག ། སེམས་སྒྱུ་མ་ལྟ་བུར་རབ་ཏུ་རྟོགས་པས་ཁྲོས་ཀྱང་སླར་མི་ཁྲོ།</s>
  </p>
  <p id="105">
    <s id="105:1">རང་གི་ཡོན་ཏན་ཡོངས་སུ་རྫོགས་པས་དེ་མ་ [100a.6]བསྔགས་པ་ལ་ཁོང་ཁྲོ་བ་མེད། </s>
  </p>
  <p id="106">
    <s id="106:1">བསྔགས་པ་ལ་རྗེས་སུ་ཆགས་པར་མི་བྱེད་དོ། །</s>
  </p>
  <p id="107">
    <s id="107:1">དུལ་ཞིང་ཞི་བའི་ཕྱིར་རྙེད་པས་དགའ་བར་མི་འགྱུར།  མ་རྙེད་པས་ཞུམ་པར་མི་འགྱུར།</s>
  </p>
  <p id="108">
    <s id="108:1">རབ་ཏུ་བརྟགས་པའི་བློ་རྒྱ་ཆེ་བའི་ཕྱིར་གྲགས་པས་ངོ་མཚར་དུ་མི་འཛིན། </s>
  </p>
  <p id="109">
    <s id="109:1">མ་གྲགས་པས་འཁྲུལ་བར་ [100a.7]མི་འགྱུར། </s>
  </p>
  <p id="110">
    <s id="110:1">མི་གཡོ་བར་རབ་ཏུ་གནས་པའི་ཕྱིར་སྨད་པས་འདུད་པར་མི་འགྱུར། </s>
  </p>
  <p id="111">
    <s id="111:1">བསྟོད་པས་ཁེངས་པར་མི་འགྱུར། </s>
  </p>
  <p id="112">
    <s id="112:1">སེམས་ཅན་ལ་ལྟ་བའི་ཕྱིར་སྡུག་བསྔལ་གྱིས་ཡོངས་སུ་མི་སྐྱོ། </s>
  </p>
  <p id="113">
    <s id="113:1">འདུས་བྱས་ཀྱི་བདེ་བ་མི་རྟག་པའི་ཕྱིར། བདེ་བ་ལ་དགའ་བ་མེད། </s>
  </p>
  <p id="114">
    <s id="114:1">སྲིད་པའི་འགྲོ་བར་སྐྱེ་ [100b.1]བ་ཐམས་ཅད་ལ་མི་གནས་པས་</s>
    <s id="114:2">འཇིག་རྟེན་གྱི་ཆོས་ཀྱིས་མི་གོས་ཕ་</s>
    <s id="114:3">རོལ་ལ་མི་གནོད་པས་བདག་ལ་གནོད་པ་བཟོད།</s>
  </p>
  <p id="115">
    <s id="115:1">བྱང་ཆུབ་ཀྱི་ཡན་ལག་གི་ཚོགས་ཡོངས་སུ་རྫོགས་པས་ཡན་ལག་དང་། ཉིང་ལག་དང་། མགོ་བཅད་ཀྱང་བཟོད། </s>
  </p>
  <p id="116">
    <s id="116:1">སངས་རྒྱས་ཀྱི་སྐུ་འདོད་པས་ལུས་གཏུབས་ [100b.2]ཀྱང་བཟོད།  ལེགས་པར་བྱས་པའི་ལས་ཀྱི་སྟོབས་བསྐྱེད་པས་ངན་དུ་བྱས་པ་ཐམས་ཅད་བཟོད་དེ།</s>
  </p>
  <p id="117">
    <s id="117:1">ཤཱ་རིའི་བུ་དེ་ནི་བྱང་ཆུབ་སེམས་དཔའི་བཟོད་པ་ཞེས་བྱའོ། །</s>
  </p>
  <p id="118">
    <s id="118:1">ཤཱ་རིའི་བུ་གཞན་ཡང་བྱང་ཆུབ་སེམས་དཔའི་བཟོད་པ་ཞེས་བྱ་བ་ནི། འདི་ལྟ་སྟེ། རབ་ཏུ་བཟོད་པའོ། །</s>
  </p>
  <p id="119">
    <s id="119:1">དེ་ཅིའི་ཕྱིར་ [100b.3]ཞེ་ན། </s>
  </p>
  <p id="120">
    <s id="120:1">གཤེ་བ་ནི་སུ། གཤེ་བར་བྱ་བ་ནི་གང་ཞེས་བཟོད་ན་དེ་གཉི་ག་དམིགས་པའི་བཟོད་པ་སྟེ།  དེ་རབ་ཏུ་བཟོད་པ་མ་ཡིན་ནོ། ། ཡང་འདི་ལ་གཤེ་བ་གང་ཞེས་བཟོད་ན་དེ་ཆོས་བགྲང་བའི་བཟོད་པ་སྟེ། དེ་རབ་ཏུ་བཟོད་པ་མ་ཡིན་ནོ། །</s>
  </p>
  <p id="121">
    <s id="121:1">ཅི་མིག་གིས་མིག་ལ་གཤེའམ་ཞེས་བཟོད་ན་ [100b.4]དེ་སྐྱེ་མཆེད་ལ་སོ་སོར་རྟོག་པའི་བཟོད་པ་སྟེ།</s>
    <s id="121:2">དེ་རབ་ཏུ་བཟོད་པ་མ་ཡིན་ནོ། །</s>
  </p>
  <p id="122">
    <s id="122:1">འདི་ནི་ཡི་གེ་ཡིན་ནོ་ཞེས་བཟོད་ན།  དེ་བྲག་ཅའི་སྒྲའི་བཟོད་པ་སྟེ།  དེ་རབ་ཏུ་བཟོད་པ་མ་ཡིན་ནོ། ། འདི་ཡང་མི་རྟག །བདག་ཀྱང་མི་རྟག་ཅེས་བཟོད་ན་དེ་མི་རྟག་པ་ལ་འཇུག་པའི་བཟོད་པ་སྟེ།</s>
    <s id="122:2">དེ་རབ་ཏུ་ [100b.5]བཟོད་པ་མ་ཡིན་ནོ། །</s>
  </p>
  <p id="123">
    <s id="123:1">འདི་ནི་ཕྱིན་ཅི་ལོག ། བདག་ནི་ཕྱིན་ཅི་ལོག་མ་ཡིན་ཞེས་བཟོད་ན་དེ་མཐོན་དམན་གྱི་བཟོད་པ་སྟེ།</s>
    <s id="123:2">དེ་རབ་ཏུ་བཟོད་པ་མ་ཡིན་ནོ། །</s>
  </p>
  <p id="124">
    <s id="124:1">བདག་ནི་རིགས། འདི་ནི་མི་རིགས་སོ་ཞེས་བཟོད་ན་དེ་རིགས་པ་མ་ཡིན་པའི་བཟོད་པ་སྟེ།</s>
    <s id="124:2">དེ་རབ་ཏུ་བཟོད་པ་མ་ཡིན་ནོ། །</s>
  </p>
  <p id="125">
    <s id="125:1">བདག་ [100b.6]ནི་ལམ་ལ་གནས། །འདི་ནི་ལམ་ངན་པ་ལ་གནས་ཞེས་བཟོད་ན་དེ་གཉིས་ཀྱི་བཟོད་པ་སྐྱེ་སྟེ།</s>
    <s id="125:2">དེ་རབ་ཏུ་བཟོད་པ་མ་ཡིན་ནོ། །</s>
  </p>
  <p id="126">
    <s id="126:1">བདག་སྟོང་པ་ཉིད་བཟོད་ཀྱི།</s>
    <s id="126:2">བདག་ལྟ་བར་སོང་བ་མི་བཟོད།</s>
  </p>
  <p id="127">
    <s id="127:1">བདག་མཚན་མ་མེད་པ་བཟོད་ཀྱི།</s>
    <s id="127:2">བདག་རྣམ་པར་རྟོག་པ་མི་བཟོད།</s>
  </p>
  <p id="128">
    <s id="128:1">བདག་སྨོན་ [100b.7]པ་མེད་པ་བཟོད་ཀྱི།</s>
    <s id="128:2">བདག་སྨོན་པ་མི་བཟོད།</s>
  </p>
  <p id="129">
    <s id="129:1">བདག་མངོན་པར་འདུ་མི་བྱེད་པ་བཟོད། </s>
  </p>
  <p id="130">
    <s id="130:1">བདག་མངོན་བར་འདུ་བྱེད་པ་མི་བཟོད། </s>
  </p>
  <p id="131">
    <s id="131:1">བདག་ཉོན་མོངས་པ་ཟད་པ་བཟོད་ཀྱི།</s>
    <s id="131:2">བདག་ཉོན་མོངས་པ་མི་བཟོད།</s>
  </p>
  <p id="132">
    <s id="132:1">བདག་དགེ་བ་བཟོད་ཀྱི།</s>
    <s id="132:2">བདག་མི་དགེ་བ་མི་བཟོད།</s>
  </p>
  <p id="133">
    <s id="133:1">བདག་ཁ་ན་ [101a.1]མ་ཐོ་བ་མེད་པ་བཟོད་ཀྱི།</s>
    <s id="133:2">བདག་ཁ་ན་མ་ཐོ་བ་མི་བཟོད།</s>
  </p>
  <p id="134">
    <s id="134:1">བདག་ཟག་པ་ཟད་པ་བཟོད་ཀྱི།</s>
    <s id="134:2">བདག་ཟག་པ་དང་བཅས་པ་མི་བཟོད།</s>
  </p>
  <p id="135">
    <s id="135:1">བདག་འཇིག་རྟེན་ལས་འདས་པ་བཟོད་ཀྱི།</s>
    <s id="135:2">བདག་འཇིག་རྟེན་པ་མི་བཟོད།</s>
  </p>
  <p id="136">
    <s id="136:1">བདག་རྣམ་པར་བྱང་བ་བཟོད་ཀྱི།</s>
    <s id="136:2">བདག་ [101a.2]ཀུན་ནས་ཉོན་མོངས་པ་མི་བཟོད།</s>
  </p>
  <p id="137">
    <s id="137:1">བདག་མྱ་ངན་ལས་འདས་པ་བཟོད་ཀྱི།</s>
    <s id="137:2">བདག་འཁོར་བ་མི་བཟོད་ན་དེ་གཉེན་པོས་སྤོང་བའི་བཟོད་པ་སྟེ།</s>
  </p>
  <p id="138">
    <s id="138:1">རབ་ཏུ་བཟོད་པ་མ་ཡིན་ནོ། །</s>
  </p>
  <p id="139">
    <s id="139:1">དེ་ལ་རབ་ཏུ་བཟོད་པ་གང་ཞེ་ན། </s>
  </p>
  <p id="140">
    <s id="140:1">གང་སྟོང་པ་ཉིད་ཁོང་དུ་ཆུད་པ་དེ་ལ་ལྟ་བ་བསལ་བ་ཡང་མེད། </s>
  </p>
  <p id="141">
    <s id="141:1">སྟོང་ [101a.3]པ་ཉིད་དུ་སྒྲོ་འདོགས་པ་ཡང་མེད། </s>
  </p>
  <p id="142">
    <s id="142:1">གང་སྟོང་པ་ཉིད་ཁོང་དུ་ཆུད་པ་དེ་ལ་རྣམ་པར་རྟོག་པ་བསལ་བ་ཡང་མེད། </s>
  </p>
  <p id="143">
    <s id="143:1">མཚན་མ་མེད་པའི་སྒྲོ་འདོགས་པ་ཡང་མེད། </s>
  </p>
  <p id="144">
    <s id="144:1">གང་སྟོང་པ་ཉིད་ཁོང་དུ་ཆུད་པ་དེ་ལ་སྨོན་ལམ་བསལ་བ་ཡང་མེད།  སྨོན་པ་མེད་པར་སྒྲོ་འདོགས་པ་ཡང་མེད།</s>
  </p>
  <p id="145">
    <s id="145:1">གང་ [101a.4]སྟོང་པ་ཉིད་ཁོང་དུ་ཆུད་པ་དེ་ལ་མངོན་པར་འདུ་བྱེད་པ་བསལ་བ་ཡང་མེད།  མངོན་པར་འདུ་མི་བྱེད་པར་སྒྲོ་འདོགས་པ་ཡང་མེད།</s>
  </p>
  <p id="146">
    <s id="146:1">གང་སྟོང་པ་ཉིད་ཁོང་དུ་ཆུད་པ་དེ་ལ་ཉོན་མོངས་པ་བསལ་བ་ཡང་མེད།  ཀུན་ནས་ཉོན་མོངས་པ་ཟད་པར་སྒྲོ་འདོགས་པ་ཡང་མེད།</s>
  </p>
  <p id="147">
    <s id="147:1">གང་སྟོང་པ་ [101a.5]ཉིད་ཁོང་དུ་ཆུད་པ་དེ་ལ་མི་དགེ་བ་བསལ་བ་ཡང་མེད།  དགེ་བར་སྒྲོ་འདོགས་པ་ཡང་མེད།</s>
  </p>
  <p id="148">
    <s id="148:1">གང་སྟོང་པ་ཉིད་ཁོང་དུ་ཆུད་པ་དེ་ལ་ཁ་ན་མ་ཐོ་བ་དང་བཅས་པ་བསལ་བ་ཡང་མེད།  ཁ་ན་མ་ཐོ་བ་མེད་པའི་སྒྲོ་འདོགས་པ་ཡང་མེད་དེ།</s>
  </p>
  <p id="149">
    <s id="149:1">གོང་མ་བཞིན་དུ་ཐམས་ཅད་ལ་རྒྱས་པར་བྱ་སྟེ། </s>
  </p>
  <p id="150">
    <s id="150:1">[101a.6]གང་སྟོང་པ་ཉིད་ཁོང་དུ་ཆུད་པ་དེ་ལ་འཁོར་བ་བསལ་བ་མེད།  མྱ་ངན་ལས་འདས་པར་སྒྲོ་འདོགས་པ་ཡང་མེད་དེ།</s>
  </p>
  <p id="151">
    <s id="151:1">གང་འདི་ལ་བཟོད་པ་དེ་ནི་རབ་ཏུ་བཟོད་པ་ཞེས་བྱའོ། །</s>
  </p>
  <p id="152">
    <s id="152:1">གང་མ་སྐྱེས།  མ་བསྐྱེད། མ་བྱུང་། བྱུང་བར་མ་གྱུར་པ་དེ་ལ་འབྱུང་བ་གང་ཡང་མེད་དོ། ། འབྱུང་བ་ [101a.7]མེད་པས་མི་ཟད་དེ། གང་མི་ཟད་པ་དེ་རབ་ཏུ་བཟོད་པའོ། ། གང་འདུས་བྱས་ཀྱང་མ་ཡིན། འདུས་མ་བྱས་ཀྱང་མ་ཡིན། སྒྲོ་འདོགས་པ་ཡང་མ་ཡིན། མ་བཞག་པ། མ་སྤེལ་བ། ཡང་དག་པར་མ་སྤེལ་བ། མི་སོགས་པ། མི་འབྲི་བ་དེ་ལ་སྐྱེ་བ་གང་ཡང་མེད་དོ། ། གང་ [101b.1]མི་སྐྱེ་བ་དེ་ནི་མི་ཟད་པ་སྟེ། གང་དེ་ལྟར་བཟོད་ན་དེ་ནི་མི་སྐྱེ་བ་ལ་བཟོད་པ་ཞེས་བྱའོ། །</s>
  </p>
  <p id="153">
    <s id="153:1">ཤཱ་རིའི་བུ་བཟོད་པ་འདི་ལྟ་བུ་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་སེམས་དཔའི་སྤྱད་པ་སྤྱོད་དོ། ། ཤཱ་རིའི་བུ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ [101b.2]རྣམས་ཀྱི་བཟོད་པའི་ཕ་རོལ་ཏུ་ཕྱིན་པ་སྟེ། འདི་ལ་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱང་ཆུབ་སེམས་དཔའི་སྤྱད་པ་སྤྱོད་དེ།</s>
  </p>
  <p id="154">
    <s id="154:1">བདུད་དང་བདུད་ཀྱི་རིས་ཀྱི་ལྷའི་བུ་རྣམས་དང་། དེ་མ་ཡིན་པ་ཕས་ཀྱི་རྒོལ་བ་གཞན་ཐམས་ཅད་ཀྱིས་མི་ཐུལ་བ་ཡིན་ནོ། ། བཟོད་པའི་ཕ་རོལ་ [101b.3]ཏུ་ཕྱིན་པའི་ལེའུ་ཞེས་བྱ་སྟེ། བརྒྱད་པའོ།། །།</s>
  </p>
</text>
