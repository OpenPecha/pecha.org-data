<?xml version='1.0' encoding='utf-8'?>
<text>
  <p id="1">
    <s id="1:1">禪定波羅蜜多品第十之一</s>
    <s id="1:2">「復次舍利子！</s>
    <s id="1:3">云何菩薩摩訶薩修行進趣菩薩禪定波羅蜜多之行？</s>
    <s id="1:4">舍利子！菩薩摩訶薩應先遠離染欲過失諸不善法，</s>
    <s id="1:5">於彼尋伺發生喜樂，是名入解初禪定行。</s>
    <s id="1:6">舍利子！菩薩摩訶薩次當遠離尋伺，</s>
    <s id="1:7">於內引生清淨潔白心一境性，</s>
    <s id="1:8">於彼等持發生喜樂，是名入解二禪定行。</s>
    <s id="1:9">舍利子！菩薩摩訶薩次當捨離貪愛、</s>
    <s id="1:10">行念正知，唯妙樂受身雖正知，</s>
    <s id="1:11">如彼聖人觀察捨念離喜妙樂行故，是名入解三禪定行。</s>
    <s id="1:12">舍利子！菩薩摩訶薩次當如是先斷苦樂適悅煩惱，</s>
    <s id="1:13">無苦無樂捨念清淨， 是名入解四禪定行。</s>
    <s id="1:14">彼如實得圓滿清淨純一無雜正等引心，</s>
    <s id="1:15">無餘支分及隨煩惱，</s>
    <s id="1:16">不離等持而能作彼禪定事業，</s>
    <s id="1:17">而復圓滿五種神通及彼智業。</s>
    <s id="1:18">云何名為五種神通？</s>
    <s id="1:19">一者天眼、二者天耳、三者他心、四者宿住、五者神境，</s>
    <s id="1:20">此說名為五種神通。</s>
    <s id="1:21">又復云何菩薩於彼天眼乃至神境而能圓滿最上正行神通智業？</s>
    <s id="1:22">舍利子！此菩薩如實安住正等引心圓滿清淨，</s>
    <s id="1:23">純一無雜及隨煩惱，</s>
    <s id="1:24">於諸有情心無所欲，而能發起神境等通，此說名為神通智業。</s>
    <s id="1:25">又天眼清淨出過於人，而能觀察諸有情等，初生退沒好醜等相、善趣惡趣勝妙下劣，</s>
    <s id="1:26">乃至知諸有情業行差別，身語意中具足惡行，</s>
    <s id="1:27">起彼邪見誹謗聖賢，</s>
    <s id="1:28">而復積集邪見業因，</s>
    <s id="1:29">身謝命終墮於惡趣那落迦中。</s>
    <s id="1:30">又復知彼諸有情等身語意中具足善行，</s>
    <s id="1:31">起彼正見稱讚聖賢，</s>
    <s id="1:32">而復積集正見業因，</s>
    <s id="1:33">身謝命終生於善趣或生天界。</s>
    <s id="1:34">舍利子！以清淨天眼出過於人，於諸有情積集惡業悉能了知。</s>
    <s id="1:35">舍利子！此菩薩摩訶薩清淨天眼，於諸有情而為最勝，色相明了悉無障礙，</s>
    <s id="1:36">一切天、龍、夜叉、乾闥婆、阿脩羅，有學無學大阿羅漢、辟支佛眾，悉勝於彼，最上最勝、最極明了、無有過上。</s>
    <s id="1:37">又此天眼，於彼一切出離道中最勝出離。 而諸菩薩有是天眼，於十方世界無量有情，若麁若細、若勝若劣、若遠若近，</s>
    <s id="1:38">而此天眼諸有色相，於彼了知悉無對礙。</s>
    <s id="1:39">又此天眼見色究竟，除無色界，所有十方世界無量有情，若生若滅，</s>
    <s id="1:40">及彼業因一切根因，若增若減若勝若劣，悉能了知。</s>
    <s id="1:41">又彼所有十方世界諸佛剎土功德莊嚴，一切悉見。</s>
    <s id="1:42">清淨戒蘊安住成就勝妙果報，亦皆了知。</s>
    <s id="1:43">又彼清淨天眼出過於人，</s>
    <s id="1:44">諸佛世尊及菩薩眾一切悉見，</s>
    <s id="1:45">及彼正士正念正知、通達境界威儀道行，及解脫法得總持門，安住智慧善巧方便，而能入解一切圓滿。</s>
    <s id="1:46">彼眼無礙諸色無見，</s>
    <s id="1:47">彼眼無著諸色無染，</s>
    <s id="1:48">彼眼解脫謂離諸見，</s>
    <s id="1:49">彼眼清淨自體光潔，</s>
    <s id="1:50">眼無依止離諸境界，</s>
    <s id="1:51">眼無所取離諸煩惱，</s>
    <s id="1:52">眼無翳障離諸疑惑，</s>
    <s id="1:53">眼不起念離對礙法，</s>
    <s id="1:54">眼得光明照燭諸法，</s>
    <s id="1:55">眼隨智慧離識境界，</s>
    <s id="1:56">彼眼無著離難調伏及彼癡冥一切煩惱。</s>
    <s id="1:57">眼能決擇諸根幻化，</s>
    <s id="1:58">又復眼相彼無能勝，於諸有情平等觀矚。</s>
    <s id="1:59">彼眼清淨離雜思惟，</s>
    <s id="1:60">彼眼無垢體性光瑩。</s>
    <s id="1:61">又彼天眼隨其心意而能現前成熟佛眼，</s>
    <s id="1:62">眼無貪瞋離諸違順。</s>
    <s id="1:63">又彼天眼於義境界修行法式如實相應，又於有情安住大悲。</s>
    <s id="1:64">又彼天眼來求丐者而無不與，</s>
    <s id="1:65">見破戒者亦無瞋怒，</s>
    <s id="1:66">於墮落者而常守護，</s>
    <s id="1:67">於懈怠者而常勤策，</s>
    <s id="1:68">為散亂者現禪定分，</s>
    <s id="1:69">為惡慧者示正慧眼，</s>
    <s id="1:70">為邪道者開悟正道，</s>
    <s id="1:71">劣勝解者導以最上佛之知見。</s>
    <s id="1:72">又彼天眼，於一切智智最上神通，於菩提道專注一境決定現前。</s>
    <s id="1:73">舍利子！此名菩薩摩訶薩而能圓滿彼天眼通及智事業。</s>
    <s id="1:74">「復次舍利子！云何名菩薩摩訶薩得天耳通及能圓滿最上正行神通智業？</s>
    <s id="1:75">舍利子！此菩薩摩訶薩天耳清淨出過於人，</s>
    <s id="1:76">能聞十方無量世界人非人聲，所謂天聲、龍聲、夜叉聲、乾闥婆聲、阿脩羅聲、[薩/女]嚕拏聲、緊那羅聲、摩睺羅聲、人非人聲，聖人聲、聲聞聲、緣覺聲、菩薩聲、佛聲，</s>
    <s id="1:77">是名諸菩薩摩訶薩天耳清淨。</s>
    <s id="1:78">又復得聞諸罪業聲，地獄聲、傍生聲、焰摩羅界聲，</s>
    <s id="1:79">乃至微細邊際蝴蝶蜂蠆蚊蚋等聲，及諸有情所發語業或攀緣心善不善等，一切了知。</s>
    <s id="1:80">所發語業善不善根彼因及果，悉皆了知。</s>
    <s id="1:81">若語業貪隨染愛所表，</s>
    <s id="1:82">若語業瞋隨惡罵所表，</s>
    <s id="1:83">又語業癡亦隨貪瞋所表，皆能了知即語業癡亦隨惡罵所表。</s>
    <s id="1:84">若語業唯惡罵所表，即瞋隨惡罵所表，彼語業癡亦即隨癡冥所表，悉能了知。</s>
    <s id="1:85">又天耳通智，如實了知發生善巧，</s>
    <s id="1:86">破彼語業、隨順清淨。 由能對破、語業清淨，即能對破一切貪瞋癡等悉令清淨。</s>
    <s id="1:87">又彼天耳，於聖人非聖人聲悉聽聞。</s>
    <s id="1:88">如是聽已，於聖人聲不生住著，</s>
    <s id="1:89">於非聖人聲不著對破。</s>
    <s id="1:90">又於聖人聲獲得大慈，</s>
    <s id="1:91">於非聖人聲發起大悲。</s>
    <s id="1:92">於一切聲無前後際，以決定智如實了知。</s>
    <s id="1:93">又彼天耳，於十方無餘一切世界，得聞如是諸佛世尊所說妙法。</s>
    <s id="1:94">聞已念彼所度根器，</s>
    <s id="1:95">不生癡冥一切攝受，亦無失念。</s>
    <s id="1:96">如彼有情根器入解，</s>
    <s id="1:97">了知諸法平等一味。</s>
    <s id="1:98">又復不於一佛二佛所說之法得聽聞已，不作互相障礙差別事相。</s>
    <s id="1:99">佛說大乘菩薩藏正法經卷三十一佛說大乘菩薩藏正法經卷第三十二西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯禪定波羅蜜多品第十之二</s>
    <s id="1:100">「復次舍利子！諸佛世尊說彼往昔任持之行，</s>
    <s id="1:101">由今善根聽聞聲故，於時非時分中獲彼所說，</s>
    <s id="1:102">若眾會時、或說法時及非時說，而別解行，聽已能說。</s>
    <s id="1:103">又說法時，或眾會時、或一苾芻，</s>
    <s id="1:104">為彼說法如實記別，於他損害而不為說，</s>
    <s id="1:105">又不如實記別，擇彼相應義理，善巧方便攝受於他，以自心清淨潔白而為彼說。</s>
    <s id="1:106">若於色相等聲決定聽聞而生歡喜，</s>
    <s id="1:107">彼如色相等聲為令聽聞決定歡喜。</s>
    <s id="1:108">又若處眾說法，以天耳識加持彼聲，令諸有情而能解了。</s>
    <s id="1:109">然彼有情聽聞是法或能解了。</s>
    <s id="1:110">又若有情聽聞是法或未解了，</s>
    <s id="1:111">彼於是處得法界清淨，</s>
    <s id="1:112">即耳界智界亦得清淨。</s>
    <s id="1:113">我以耳界既獲清淨，而此有情亦獲清淨，於彼耳界得善出離。</s>
    <s id="1:114">如其所說文字義理及諸有情巧妙言辭，</s>
    <s id="1:115">令五趣有情聞說法聲悉令悟入。</s>
    <s id="1:116">又能於此天耳界中而得成就如來天耳，復於此中無雜亂意。</s>
    <s id="1:117">此說名為菩薩摩訶薩得天耳通智業圓滿。</s>
    <s id="1:118">「復次舍利子！云何菩薩摩訶薩他心智通及彼正行智業圓滿？</s>
    <s id="1:119">舍利子！此菩薩摩訶薩於十方無餘一切世界諸有情類，</s>
    <s id="1:120">往昔邊際心能了知，</s>
    <s id="1:121">及彼現在心亦了知。</s>
    <s id="1:122">又復過去有情心智麁因細因種種心智皆能了知：</s>
    <s id="1:123">或此有情最上心因，</s>
    <s id="1:124">或此有情中分心因，</s>
    <s id="1:125">或此有情最下心因；</s>
    <s id="1:126">又此有情根性以布施相應，</s>
    <s id="1:127">此有情根性以淨戒相應，</s>
    <s id="1:128">此有情根性以忍辱相應，</s>
    <s id="1:129">此有情根性以精進相應，</s>
    <s id="1:130">此有情根性以禪定相應，</s>
    <s id="1:131">此有情根性以勝慧相應；</s>
    <s id="1:132">又此有情根性以大慈為因，</s>
    <s id="1:133">此有情根性以大悲為因，</s>
    <s id="1:134">此有情根性以大喜為因，</s>
    <s id="1:135">此有情根性以大捨為因；</s>
    <s id="1:136">又此有情根性以大乘為因，</s>
    <s id="1:137">此有情根性以緣覺乘為因，</s>
    <s id="1:138">此有情根性以聲聞乘為因；</s>
    <s id="1:139">又此有情諸善因力具足成就，</s>
    <s id="1:140">又此有情諸善緣力具足成就。</s>
    <s id="1:141">若復有情不善因緣力成就故，</s>
    <s id="1:142">即此有情以彼因緣力相應生下劣種族。</s>
    <s id="1:143">若復有情善因緣力成就具足，</s>
    <s id="1:144">即此有情以彼因緣力相應生高貴種族。</s>
    <s id="1:145">或復有情意中清淨、非工巧清淨，</s>
    <s id="1:146">若或有情工巧清淨、非意中清淨，</s>
    <s id="1:147">若或有情工巧清淨亦意中清淨，</s>
    <s id="1:148">若或有情非意中清淨亦非工巧清淨。</s>
    <s id="1:149">舍利子！此諸有情往昔根因心所行智，如我相應說法之智。</s>
    <s id="1:150">此說名為菩薩摩訶薩他心智力。</s>
    <s id="1:151">又復入解他心智力，</s>
    <s id="1:152">而此有情行布施因，於未來世得布施果。</s>
    <s id="1:153">又此有情行淨戒因，於未來世得淨戒果。</s>
    <s id="1:154">{又此有情行精進因，於未來世得精進果。}</s>
    <s id="1:155">又此有情行忍辱因，於未來世得忍辱果。</s>
    <s id="1:156">{又此有情行世間因，於未來世得世間果。 }</s>
    <s id="1:157">又此有情行禪定因，於未來世得禪定果。 又此有情行勝慧因，於未來世得勝慧果。</s>
    <s id="1:158">又此有情行大乘因，於未來世得大乘果。</s>
    <s id="1:159">又此有情行緣覺因，於未來世得緣覺果。</s>
    <s id="1:160">又此有情行聲聞因，於未來世得聲聞果。</s>
    <s id="1:161">舍利子！若此因緣、若彼因緣，於未來世此諸有情得是根性如實了知，</s>
    <s id="1:162">於彼有情而能成熟不生厭倦，乃至以智了解是心根本，</s>
    <s id="1:163">若正法器說此正法。</s>
    <s id="1:164">又於說法復何所得？ 為令不作餘法餘業。</s>
    <s id="1:165">若諸有情現在世中於諸法行廣大尋伺，然彼一切皆如實知。</s>
    <s id="1:166">又彼著貪心，即如實了知彼著貪心。</s>
    <s id="1:167">彼離貪心，亦如實知彼離貪心。</s>
    <s id="1:168">彼著瞋心，如實了知彼著瞋心。</s>
    <s id="1:169">彼離瞋心，亦如實知彼離瞋心。</s>
    <s id="1:170">彼著癡心，如實了知彼著癡心。</s>
    <s id="1:171">彼離癡心，亦如實知彼離癡心。</s>
    <s id="1:172">若此若彼有情雜染及障礙心，一切皆能如實了知，</s>
    <s id="1:173">如實知已而為說法，欲令彼彼出離煩惱。</s>
    <s id="1:174">若復往詣眾中如是觀察，</s>
    <s id="1:175">一切眾會若彼若此，於諸有情遍觀察已而為說法。</s>
    <s id="1:176">舍利子！此諸有情前際後際彼根性智一切了知，</s>
    <s id="1:177">而菩薩摩訶薩自心無所住著，及彼他心亦無所住。</s>
    <s id="1:178">何以故？</s>
    <s id="1:179">此菩薩摩訶薩由智了故心無所住，</s>
    <s id="1:180">由念了故心無所住，</s>
    <s id="1:181">由慧了故心無所住，</s>
    <s id="1:182">由趣向了故心無所住，</s>
    <s id="1:183">由勝慧了故心無所住，</s>
    <s id="1:184">由覺了故心無所住，</s>
    <s id="1:185">由斷習氣及諸隨眠生澁煩惱，</s>
    <s id="1:186">離垢光潔無諸過失，</s>
    <s id="1:187">於一切法分明了解，</s>
    <s id="1:188">於一切有情心行差別極能入解心無所住。</s>
    <s id="1:189">舍利子，於如是行相入解有情心智，</s>
    <s id="1:190">此說是名菩薩摩訶薩得他心通智業圓滿。</s>
    <s id="1:191">「復次舍利子！云何名為菩薩摩訶薩宿住念通及彼正行智業圓滿？</s>
    <s id="1:192">舍利子！如是菩薩摩訶薩，於十方無餘一切世界一切有情，具無量種宿住念通。 若一日二日三四五日、若十二十乃至五十日、百生千生百千生無量百千生，乃至百成壞劫千成壞劫百千成壞劫無量百千成壞劫，</s>
    <s id="1:193">諸有情類於彼往昔，</s>
    <s id="1:194">如是名字、</s>
    <s id="1:195">如是種族、</s>
    <s id="1:196">如是姓氏、</s>
    <s id="1:197">如是色相、</s>
    <s id="1:198">如是形狀、</s>
    <s id="1:199">如是住處、</s>
    <s id="1:200">如是飲食、</s>
    <s id="1:201">如是久住、</s>
    <s id="1:202">如是苦樂，</s>
    <s id="1:203">彼彼生滅及於壽量，彼沒此生，皆悉了知。</s>
    <s id="1:204">又知自身及諸有情，此宿住念非唯一種。</s>
    <s id="1:205">自身前際及他補特伽羅前際，此宿住念非唯一種。</s>
    <s id="1:206">又自宿因善根念力及他宿因善根念力，</s>
    <s id="1:207">又自善根成熟菩提、令他有情念彼善根發菩提心，</s>
    <s id="1:208">又若往昔苦及樂因皆是隨順無常苦無我等，</s>
    <s id="1:209">彼既隨順無常苦無我等，</s>
    <s id="1:210">即不樂色相、</s>
    <s id="1:211">不樂受用、</s>
    <s id="1:212">不樂眷屬、</s>
    <s id="1:213">不樂富饒、</s>
    <s id="1:214">不樂為轉輪聖王、</s>
    <s id="1:215">不樂為帝釋天主、</s>
    <s id="1:216">不樂為大梵天王、</s>
    <s id="1:217">不樂為護世天王，</s>
    <s id="1:218">一切生處自在王位及諸欲樂皆不愛樂。</s>
    <s id="1:219">彼正思惟：『是處不為成熟有情而受輪回。』</s>
    <s id="1:220">彼唯隨順無常苦無我等往昔諸煩惱行之所招集，極生追悔起大厭離。</s>
    <s id="1:221">及現在事諸不善業乃至命根，厭不復作。</s>
    <s id="1:222">往昔善根令於阿耨多羅三藐三菩提根廣大成熟，</s>
    <s id="1:223">又能積集現在善根，除滅一切險難境界，</s>
    <s id="1:224">成熟佛法僧種子，相續不斷成熟一切智智正念緣力。</s>
    <s id="1:225">又此正念，以自加持、法界加持，</s>
    <s id="1:226">不傾動故而無所嬈，</s>
    <s id="1:227">成熟定業亦無嬈惱。</s>
    <s id="1:228">於奢摩他，以自加持心無迷亂，</s>
    <s id="1:229">於毘鉢舍那而為攝受。</s>
    <s id="1:230">以現量智無怯弱故，</s>
    <s id="1:231">以正憶念無忘失故，</s>
    <s id="1:232">受大快樂。</s>
    <s id="1:233">積集諸行</s>
    <s id="1:234">不由他悟，</s>
    <s id="1:235">積集行故趣於彼岸一切能到。</s>
    <s id="1:236">積集行故，以正念緣力，過去現在無忘失法，</s>
    <s id="1:237">此說是名菩薩摩訶薩宿住念通智業圓滿。</s>
    <s id="1:238">「復次舍利子！云何菩薩摩訶薩於神境通及彼正行智業圓滿？</s>
    <s id="1:239">舍利子！此菩薩摩訶薩斷除諸行而能具足修習欲神足定，斷除諸行具足修習勤勇神足定，斷除諸行具足修習心神足定，斷除諸行具足修習觀神足定。</s>
    <s id="1:240">彼欲、勤、心、觀攝受諸法而能修習成出離故。</s>
    <s id="1:241">又此四神足數數修習，即於現前獲神境通而得受用彼無量種神通變化。</s>
    <s id="1:242">又此神變而常觀矚一切有情，</s>
    <s id="1:243">一一神變皆能調伏一切有情。</s>
    <s id="1:244">又此神變普能顯現，若身若力或復加持。</s>
    <s id="1:245">又彼如是一一身相，能往調伏諸有情類。</s>
    <s id="1:246">又彼如是一一身相，復能顯現或佛身相、或緣覺身相、或聲聞身相、或帝釋天身相、或大梵王身相、或護世天身相、或轉輪王身相。</s>
    <s id="1:247">又彼所現一一身相而復顯現如是身相，能往調伏一切有情，及能[怡-台+龍]悷諸傍生類。</s>
    <s id="1:248">又彼所現如是身相，</s>
    <s id="1:249">為諸有情演說正法。</s>
    <s id="1:250">又復能現如是勢力，普為摧伏一切有情極重瞋慢，</s>
    <s id="1:251">謂大壯士力，</s>
    <s id="1:252">乃至四分那羅延力，</s>
    <s id="1:253">乃至半那羅延力，</s>
    <s id="1:254">乃至那羅延力，乃至如是諸力：</s>
    <s id="1:255">以手二指舉須彌山高六十百千庾繕那，</s>
    <s id="1:256">又擲彼山遠八萬四千庾繕那，</s>
    <s id="1:257">譬如舉一菴摩羅果從此擲置他方世界，</s>
    <s id="1:258">而神境通菩薩摩訶薩力都無動作。</s>
    <s id="1:259">又能以三千大千世界，如是廣大下從水際至色究竟天，</s>
    <s id="1:260">其間有情置於掌中住經劫數，一切道行普能顯現。</s>
    <s id="1:261">而菩薩摩訶薩為彼慢過慢極重忿怒諸有情類，成就力能可伏慢過慢忿怒等而為說法。</s>
    <s id="1:262">又依彼神足得加持智。</s>
    <s id="1:263">於加持智，即得如是諸加持法：</s>
    <s id="1:264">或以加持大海為牛跡量，復以牛跡為大海量；</s>
    <s id="1:265">又或時加持火聚為彼水聚，復以加持水聚而為火聚。</s>
    <s id="1:266">以要言之，</s>
    <s id="1:267">於上中下法一切互相加持。</s>
    <s id="1:268">亦復獲得如是成就，世間所有天人魔梵、沙門婆羅門諸有來者，皆無有能振動變易及能出沒。</s>
    <s id="1:269">又復世間，此加持法無有共者，唯佛世尊能有是故。</s>
    <s id="1:270">又以工巧加持緣力，為彼慢過慢極重忿怒諸有情類，廣說妙法極令歡喜。</s>
    <s id="1:271">又彼修神足者，於魔境界天魔眷屬及諸煩惱而無墮滅、超越自在，</s>
    <s id="1:272">於佛境界而能入解。</s>
    <s id="1:273">於諸有情，乃至少分無有損害，</s>
    <s id="1:274">一切善根相應隨順。</s>
    <s id="1:275">此說是名菩薩摩訶薩於神境通智業圓滿。</s>
    <s id="1:276">「舍利子！又云何名為菩薩摩訶薩神通？</s>
    <s id="1:277">復何名智？</s>
    <s id="1:278">以彼天眼正觀色相，此說名為神通。</s>
    <s id="1:279">彼幻法智不作正行，此說名智。</s>
    <s id="1:280">又舍利子！若於一切有情實有所聞，此說名為神通。</s>
    <s id="1:281">而於前際過失俱不可得，此說名智。</s>
    <s id="1:282">又舍利子！若彼了知一切心行，此說名為神通。</s>
    <s id="1:283">於心滅智不滅正行，此說名智。</s>
    <s id="1:284">又舍利子！而於前際念彼無礙，此說名為神通。</s>
    <s id="1:285">若於三世智都無礙，此說名智。</s>
    <s id="1:286">又舍利子，於一切剎土隨意往來，此說名為神通。</s>
    <s id="1:287">於虛空剎土智都無礙，此說名智。</s>
    <s id="1:288">又舍利子！立法分位，此說名為神通。</s>
    <s id="1:289">於法觀察，此說名智。</s>
    <s id="1:290">又舍利子！於諸世間善巧化導，此說名為神通。</s>
    <s id="1:291">於諸世間都無繫著，此說名智。</s>
    <s id="1:292">又舍利子！出過一切釋梵護世，此說名為神通。</s>
    <s id="1:293">出過一切聲聞緣覺，此說名智。</s>
    <s id="1:294">「復次舍利子！如是所說，是名神通智業圓滿。</s>
    <s id="1:295">又舍利子！所有煩惱散亂，菩薩摩訶薩定分行心及加持智，</s>
    <s id="1:296">乃至一切有情染心散亂，及菩薩摩訶薩定分行等，應知積集。</s>
    <s id="1:297">舍利子！此菩薩摩訶薩普遍積集而得安住，此說名為三摩呬多。</s>
    <s id="1:298">又此一切有情，是名三摩呬多。</s>
    <s id="1:299">心常平等，是名三摩呬多。</s>
    <s id="1:300">意常平等，是名三摩呬多。</s>
    <s id="1:301">善巧平等，是名三摩呬多。</s>
    <s id="1:302">意中極深平等，是名三摩呬多。</s>
    <s id="1:303">布施平等，是名三摩呬多。</s>
    <s id="1:304">持戒平等，是名三摩呬多。 忍辱平等，是名三摩呬多。 精進平等，是名三摩呬多。 禪定平等，是名三摩呬多。 勝慧平等，是名三摩呬多。</s>
    <s id="1:305">彼一切法平等，是名三摩呬多。</s>
    <s id="1:306">若於一切法平等，即一切有情平等及一切菩提平等，</s>
    <s id="1:307">如是普遍入解，此說名為三摩鉢那。</s>
    <s id="1:308">又若普遍入解諸法如虛空等，此說名為三摩鉢那。</s>
    <s id="1:309">又若普遍平等入解無相無願無積集行，此說名為三摩鉢那。</s>
    <s id="1:310">又若普遍入解諸法音聲，此說名為三摩鉢那。</s>
    <s id="1:311">又於一切饒益不饒益等處，心平等如地、</s>
    <s id="1:312">心平等如水、</s>
    <s id="1:313">心平等如火、</s>
    <s id="1:314">心平等如風、</s>
    <s id="1:315">心平等如空，</s>
    <s id="1:316">高離掉舉、下無昏沈而善安住，一切道行而得不動，名三摩呬多。</s>
    <s id="1:317">於道行自體而無分別，名三摩鉢那。</s>
    <s id="1:318">雖言辭充滿無口過失，無高無下亦無動亂，</s>
    <s id="1:319">相應順成一切世間法義時分，</s>
    <s id="1:320">然於世間八法而能超越，</s>
    <s id="1:321">一切煩惱悉無所著，</s>
    <s id="1:322">遠離憒閙尋伺境界，</s>
    <s id="1:323">如是法行名三摩呬多。</s>
    <s id="1:324">又於一切世間工巧造作悉能顯現，於彼事相亦不棄捨。</s>
    <s id="1:325">而菩薩摩訶薩於禪定波羅蜜多平等入解，</s>
    <s id="1:326">而復出生智慧方便，不為大悲心緣之所隨縛，觀察有情平等入解，</s>
    <s id="1:327">方便寂靜極寂靜等，是名智慧。</s>
    <s id="1:328">令佛智慧不現在前，是名方便。</s>
    <s id="1:329">又若平等入解諸法不為隨縛，是名智慧。</s>
    <s id="1:330">又一切法都無取捨，是名方便。</s>
    <s id="1:331">於彼法界無計度念，是名智慧。</s>
    <s id="1:332">若於佛身平等入解、不生現前作證，是名方便。</s>
    <s id="1:333">於彼法身念無所住，是名智慧。</s>
    <s id="1:334">若於佛聲相平等入解、於妙梵音具足領悟，是為方便。</s>
    <s id="1:335">又復思念法無可說，是為智慧。</s>
    <s id="1:336">又於金剛心時平等入解而能極勝安住，是為方便。</s>
    <s id="1:337">於彼正念念無散亂，是為智慧。</s>
    <s id="1:338">又於往昔願是平等入解而能成熟有情極勝安住，是為方便。</s>
    <s id="1:339">於一切有情念無實我，是為智慧。</s>
    <s id="1:340">念彼善根證無所證，是為方便。</s>
    <s id="1:341">又念彼無根及無住著，是為智慧。</s>
    <s id="1:342">又於佛剎平等入解而使現前清淨，是為方便。</s>
    <s id="1:343">念彼剎土如虛空等，是為智慧。</s>
    <s id="1:344">又念於菩提道場平等入解而使現前莊嚴，是為方便。</s>
    <s id="1:345">又念彼止息或諸染法，是為智慧。</s>
    <s id="1:346">若於轉法輪中平等入解而能普應機緣，是為方便。</s>
    <s id="1:347">又念彼轉無所轉，是為智慧。</s>
    <s id="1:348">乃至菩提分行平等入解而能現前捨離，是為方便。</s>
    <s id="1:349">乃至念彼於一切法而非相應及諸隨惑， 以如來智慧禪定妙樂無諸熱惱，於相無相一切攀緣降伏悉皆了知。 彼一切菩薩摩訶薩定非定位，以善出離、如是相應，是為智慧。</s>
    <s id="1:350">而諸菩薩摩訶薩獲得無盡禪定波羅蜜多，</s>
    <s id="1:351">諸有魔事皆不得便，</s>
    <s id="1:352">得善安住諸佛法器。</s>
    <s id="1:353">舍利子！如是所說智慧、方便，彼菩薩摩訶薩於禪定波羅蜜多而能出離。</s>
    <s id="1:354">佛說大乘菩薩藏正法經卷第三十二佛說大乘菩薩藏正法經卷第三十三西天譯經三藏銀青光祿大夫試光祿卿慈覺傳梵大師賜紫沙門臣法護等奉詔譯禪定波羅蜜多品第十之三</s>
    <s id="1:355">「復次舍利子！菩薩摩訶薩得不退轉神通，或以意想、或以事業，</s>
    <s id="1:356">皆是所作遊戲神通。</s>
    <s id="1:357">復於處處廣大安住現諸所作。</s>
    <s id="1:358">彼有所作，神通智力世間最上。</s>
    <s id="1:359">於所作事雖具諸相，善能決擇而復現證世出世間第一之法。</s>
    <s id="1:360">菩薩神通示無盡相，</s>
    <s id="1:361">猶若虛空遍一切處。</s>
    <s id="1:362">菩薩神通現一切相色無色等，</s>
    <s id="1:363">復能隨順入一切聲，然於前際音聲平等。</s>
    <s id="1:364">菩薩神通觀察一切有情心行，於其體性隨緣顯現，</s>
    <s id="1:365">於諸劫中隨其思念，前際後際無有間斷。</s>
    <s id="1:366">一切唯現神境變化，決定現前無別行相。</s>
    <s id="1:367">菩薩神通達漏盡智，觀時分已而無超越，</s>
    <s id="1:368">勝出世間決擇諸法，</s>
    <s id="1:369">所有一切聲聞緣覺之所難測。</s>
    <s id="1:370">菩薩神通其義甚深，</s>
    <s id="1:371">懾壞群魔制伏外道，</s>
    <s id="1:372">於菩提場而能總持一切佛法、志求正覺。</s>
    <s id="1:373">隨其種類轉正法輪，</s>
    <s id="1:374">而善調伏一切有情，</s>
    <s id="1:375">至灌頂位得法自在。</s>
    <s id="1:376">「舍利子！此不退轉神通菩薩摩訶薩，所作事業悉無我慢，</s>
    <s id="1:377">其心清淨正善調伏光潔自在，離諸染欲及隨煩惱，</s>
    <s id="1:378">微妙寂靜，所有善業而悉成就。</s>
    <s id="1:379">於禪定解脫三摩地三摩鉢底起正思惟，</s>
    <s id="1:380">於生死中都無繫縛。</s>
    <s id="1:381">所以者何？</s>
    <s id="1:382">謂彼生業諸煩惱縛顛倒執著皆悉解脫，</s>
    <s id="1:383">是故於生死中都無繫縛，</s>
    <s id="1:384">而復不壞大乘、</s>
    <s id="1:385">成證一切佛法。</s>
    <s id="1:386">然彼佛法，十方諦求了不可得。</s>
    <s id="1:387">又一切法皆順佛法，是故佛法即一切法。</s>
    <s id="1:388">若一切法如實尋求亦不可得，</s>
    <s id="1:389">於算數道及非算數， 平等超越無有少分。</s>
    <s id="1:390">此說無法亦無非法，若能於法非法遍能了知，是故於此都無住著。</s>
    <s id="1:391">又諸法義亦非住著，</s>
    <s id="1:392">若著於義非大義利。</s>
    <s id="1:393">若復於義非義悉無所住，</s>
    <s id="1:394">設見於義而智無礙。</s>
    <s id="1:395">若智無礙則無遍計，</s>
    <s id="1:396">若無遍計則無有對，</s>
    <s id="1:397">若無有對則無所住，</s>
    <s id="1:398">若無所住則無間斷，</s>
    <s id="1:399">若無間斷則無虛作，</s>
    <s id="1:400">若無虛作則無迷亂，</s>
    <s id="1:401">若無迷亂則無我我所，</s>
    <s id="1:402">若無我我所則無諍論，</s>
    <s id="1:403">若無諍論是沙門法。</s>
    <s id="1:404">若無諍論是沙門法，</s>
    <s id="1:405">則喻彼虛空亦如平掌。</s>
    <s id="1:406">若喻虛空亦如平掌，彼則不墮欲界色界及無色界。</s>
    <s id="1:407">若一切處而無所墮，</s>
    <s id="1:408">則無形色及無顯色亦無分位。</s>
    <s id="1:409">若無形色無顯色及無分位，</s>
    <s id="1:410">彼則如是隨順覺悟。</s>
    <s id="1:411">若能如是隨順覺悟，彼則如是隨所覺悟。</s>
    <s id="1:412">云何說此隨順覺悟及所覺悟？</s>
    <s id="1:413">謂若了知彼極微法皆不可得，</s>
    <s id="1:414">說此是為隨順覺悟及所覺悟。</s>
    <s id="1:415">應當於此平等入解，即能成就菩薩摩訶薩希有之法。</s>
    <s id="1:416">云何菩薩摩訶薩希有之法？</s>
    <s id="1:417">所謂於慈無我、</s>
    <s id="1:418">悲無眾生、</s>
    <s id="1:419">喜無壽者、</s>
    <s id="1:420">捨無補特伽羅，</s>
    <s id="1:421">布施無彼悔與心，</s>
    <s id="1:422">持戒生彼寂靜心，</s>
    <s id="1:423">忍辱發彼無盡心，</s>
    <s id="1:424">精進發彼最上心，</s>
    <s id="1:425">禪定離彼散亂心，</s>
    <s id="1:426">勝慧無彼戲論心，</s>
    <s id="1:427">念處無念處作意心，</s>
    <s id="1:428">正斷隨彼生滅心，</s>
    <s id="1:429">神足離彼嬉戲心，</s>
    <s id="1:430">於信進念定慧起彼無礙自然平等入解心，</s>
    <s id="1:431">如是五根五力起彼無能損壞屈伏心，</s>
    <s id="1:432">於七覺支起彼分別菩提心，</s>
    <s id="1:433">於八聖道起彼觀察正解心，</s>
    <s id="1:434">於奢摩他起彼平等心，</s>
    <s id="1:435">於毘鉢舍那發起觀察聖諦希有遍知心，</s>
    <s id="1:436">成熟有情發彼本清淨心，</s>
    <s id="1:437">於彼法界攝受正法無雜亂心，</s>
    <s id="1:438">於無生法忍起不可得心，</s>
    <s id="1:439">於不退轉地起轉無轉心，</s>
    <s id="1:440">於相所獲起無相心，</s>
    <s id="1:441">莊嚴菩提道場起彼順三界心，</s>
    <s id="1:442">制伏群魔起彼攝受有情心，</s>
    <s id="1:443">於諸法自性菩提起彼順覺悟心，</s>
    <s id="1:444">於轉法輪起彼無所轉心，</s>
    <s id="1:445">於大涅盤起彼隨現輪迴自性平等心。</s>
    <s id="1:446">舍利子！如是所說，是為菩薩摩訶薩於隨順覺悟及所覺悟而能成就希有之法。</s>
    <s id="1:447">「復次舍利子！云何禪定？</s>
    <s id="1:448">謂諸菩薩於彼禪定無所耽著，能於如來三摩地而得圓滿，</s>
    <s id="1:449">又復不樂禪悅之味。</s>
    <s id="1:450">諸菩薩雖復於身適悅而無取著，復於禪定常樂大悲，以是緣故留諸惑染。</s>
    <s id="1:451">又於禪定不退等持，以是緣故厭離欲界。</s>
    <s id="1:452">復於禪定修神通業，以是緣故了知一切有情心行。</s>
    <s id="1:453">又於禪定通達實際，以是緣故得心智自在。</s>
    <s id="1:454">復於禪定得等至智，以是緣故普遍一切色無色界。</s>
    <s id="1:455">又於禪定至極寂靜，以是緣故於聲聞緣覺三摩鉢底而求增長。</s>
    <s id="1:456">復於禪定而無動亂，以是緣故住極究竟。</s>
    <s id="1:457">又於禪定常行對治，以是緣故而不住彼相續習氣。</s>
    <s id="1:458">復於禪定得最勝慧，以是緣故於諸世間而為第一。</s>
    <s id="1:459">又於禪定而先通解有情心意，以是緣故諸有情中而為最上。</s>
    <s id="1:460">復於禪定而常自在隨樂三寶，以是緣故獲得如來無盡功德。</s>
    <s id="1:461">又於禪定得極高勝，以是緣故常住三摩呬多。</s>
    <s id="1:462">復於禪定得自在轉，以是緣故而能圓滿一切事業。</s>
    <s id="1:463">又於禪定悉無所受，以是緣故得大智慧。</s>
    <s id="1:464">舍利子！是為菩薩摩訶薩禪定。</s>
    <s id="1:465">「復次舍利子！禪定波羅蜜多以何為先？</s>
    <s id="1:466">所謂決定心為先，</s>
    <s id="1:467">一境心為先，</s>
    <s id="1:468">不散亂心為先，安住心為先，</s>
    <s id="1:469">奢摩他心為先，</s>
    <s id="1:470">三摩地心為先， 根等持為先，</s>
    <s id="1:471">力等持為先，</s>
    <s id="1:472">正等等持為先，</s>
    <s id="1:473">定解脫為先，</s>
    <s id="1:474">九次第定為先，</s>
    <s id="1:475">不相違為先，</s>
    <s id="1:476">善法為先，</s>
    <s id="1:477">降伏煩惱怨賊為先，</s>
    <s id="1:478">圓滿三摩地蘊為先，</s>
    <s id="1:479">菩薩三摩地為先，</s>
    <s id="1:480">佛三摩地為先。</s>
    <s id="1:481">舍利子！如是寂靜之法，是名菩薩摩訶薩所行之行於禪定波羅蜜多為先。」</s>
    <s id="1:482">爾時世尊欲重宣此義說伽陀曰：</s>
    <s id="1:483">「禪定解脫波羅蜜，常於多劫行是行，彼世間法意無著，是名寂照三摩地。</s>
    <s id="1:484">若諸通達波羅蜜，如電莊嚴勝高顯，以能勇猛離諸垢，是名月光三摩地。</s>
    <s id="1:485">成就無憂戒德光，於諸法中自在轉，斯法高勇若須彌，是名法光三摩地。</s>
    <s id="1:486">於彼法寶莊嚴地，正法總持妙清淨，是心能伺於他心，名正法智自在轉。</s>
    <s id="1:487">定能摧斷諸煩惱，如幢珠網無障礙，於十力中勝解脫，名破魔力三摩地。</s>
    <s id="1:488">勝無能勝須彌燈，彼號智光清淨眼，謂能合掌讚善言，妙住持地三摩地。</s>
    <s id="1:489">以能入解空無相，無願寂靜地亦然，法念功德智自在，諸佛無邊三摩地。</s>
    <s id="1:490">蘇難陀龍師子王，若來若去常安靜，清淨眼力無瞬動，定名遠離種種想。</s>
    <s id="1:491">金剛定如金剛地，高顯不動量須彌，清淨音聲普遍轉，遠離煩惱三摩地。</s>
    <s id="1:492">廣大一切功德相，猶若虛空無邊際，具足增長智慧念，辯才宣說悉無盡。</s>
    <s id="1:493">觀察有情令善作，無邊無盡無損壞，慈能調柔悲善根，喜入極喜捨二障。</s>
    <s id="1:494">解脫堅固生歡喜，如勝蓮華金剛幢，智海智光俱不動，是名法義三摩地。</s>
    <s id="1:495">無邊解脫光明海，如來定慧願莊嚴，無上正覺妙寂靜，定名不動調伏法。</s>
    <s id="1:496">光明願得莊嚴剎，令有情意悉歡喜，於正覺道常隨順，莊嚴寶髻波羅蜜。</s>
    <s id="1:497">迅速如風無分限，亦如海藏持眾寶，施真甘露解脫門，開七覺華三摩地。</s>
    <s id="1:498">大神通義妙攝受，通達無邊悉圓滿，普現如是佛境界，是名積石山王定。</s>
    <s id="1:499">若修禪定波羅蜜，安住等引定境界，菩薩無量功德門，是名寂靜三摩地。</s>
    <s id="1:500">於等引中隨作意，所發言音皆軌範，乃至行坐威儀中，如是悉常無放逸。</s>
    <s id="1:501">又此諸法最寂靜，無我無人無壽者，亦無分別非分別，唯此無餘登彼岸。</s>
    <s id="1:502">若修禪定波羅蜜，所獲無邊功德海，諸有智者菩薩眾，應當憐愍諸有情。」</s>
  </p>
</text>
